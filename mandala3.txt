somasya mA tavasaM vakShyagne vahniM chakartha vidathe yajadhyai |devA.N achChA dIdyadyu~nje adriM shamAye agne tanvaM juShasva || 3.1.1
prA~nchaM yaj~naM chakR^ima vardhatAM gIH samidbhiragniM namasA duvasyan |divaH shashAsurvidathA kavInAM gR^itsAya chittavase gAtumIShuH || 3.1.2
mayo dadhe medhiraH pUtadakSho divaH subandhurjanuShA pR^ithivyAH |avindannu darshatamapsvantardevAso agnimapasi svasR^INAm || 3.1.3
avardhayansubhagaM sapta yahvIH shvetaM jaj~nAnamaruShaM mahitvA |shishuM na jAtamabhyArurashvA devAso agniM janimanvapuShyan || 3.1.4
shukrebhira~Ngai raja AtatanvAnkratuM punAnaH kavibhiH pavitraiH |shochirvasAnaH paryAyurapAM shriyo mimIte bR^ihatIranUnAH || 3.1.5
vavrAjA sImanadatIradabdhA divo yahvIravasAnA anagnAH |sanA atra yuvatayaH sayonIrekaM garbhaM dadhire sapta vANIH || 3.1.6
stIrNA asya saMhato vishvarUpA ghR^itasya yonau sravathe madhUnAm |asthuratra dhenavaH pinvamAnA mahI dasmasya mAtarA samIchI || 3.1.7
babhrANaH sUno sahaso vyadyauddadhAnaH shukrA rabhasA vapUMShi |shchotanti dhArA madhuno ghR^itasya vR^iShA yatra vAvR^idhe kAvyena || 3.1.8
pitushchidUdharjanuShA viveda vyasya dhArA asR^ijadvi dhenAH |guhA charantaM sakhibhiH shivebhirdivo yahvIbhirna guhA babhUva || 3.1.9
pitushcha garbhaM janitushcha babhre pUrvIreko adhayatpIpyAnAH |vR^iShNe sapatnI shuchaye sabandhU ubhe asmai manuShye ni pAhi || 3.1.10
urau mahA.N anibAdhe vavardhApo agniM yashasaH saM hi pUrvIH |R^itasya yonAvashayaddamUnA jAmInAmagnirapasi svasR^INAm || 3.1.11
akro na babhriH samithe mahInAM didR^ikSheyaH sUnave bhAR^ijIkaH |udusriyA janitA yo jajAnApAM garbho nR^itamo yahvo agniH || 3.1.12
apAM garbhaM darshatamoShadhInAM vanA jajAna subhagA virUpam |devAsashchinmanasA saM hi jagmuH paniShThaM jAtaM tavasaM duvasyan || 3.1.13
bR^ihanta idbhAnavo bhAR^ijIkamagniM sachanta vidyuto na shukrAH |guheva vR^iddhaM sadasi sve antarapAra Urve amR^itaM duhAnAH || 3.1.14
ILe cha tvA yajamAno havirbhirILe sakhitvaM sumatiM nikAmaH |devairavo mimIhi saM jaritre rakShA cha no damyebhiranIkaiH || 3.1.15
upakShetArastava supraNIte.agne vishvAni dhanyA dadhAnAH |suretasA shravasA tu~njamAnA abhi ShyAma pR^itanAyU.NradevAn || 3.1.16
A devAnAmabhavaH keturagne mandro vishvAni kAvyAni vidvAn |prati martA.N avAsayo damUnA anu devAnrathiro yAsi sAdhan || 3.1.17
ni duroNe amR^ito martyAnAM rAjA sasAda vidathAni sAdhan |ghR^itapratIka urviyA vyadyaudagnirvishvAni kAvyAni vidvAn || 3.1.18
A no gahi sakhyebhiH shivebhirmahAnmahIbhirUtibhiH saraNyan |asme rayiM bahulaM saMtarutraM suvAchaM bhAgaM yashasaM kR^idhI naH || 3.1.19
etA te agne janimA sanAni pra pUrvyAya nUtanAni vocham |mahAnti vR^iShNe savanA kR^itemA janma~njanmannihito jAtavedAH || 3.1.20
janma~njanmannihito jAtavedA vishvAmitrebhiridhyate ajasraH |tasya vayaM sumatau yaj~niyasyApi bhadre saumanase syAma || 3.1.21
imaM yaj~naM sahasAvantvaM no devatrA dhehi sukrato rarANaH |pra yaMsi hotarbR^ihatIriSho no.agne mahi draviNamA yajasva || 3.1.22
iLAmagne purudaMsaM saniM goH shashvattamaM havamAnAya sAdha |syAnnaH sUnustanayo vijAvAgne sA te sumatirbhUtvasme || 3.1.23

vaishvAnarAya dhiShaNAmR^itAvR^idhe ghR^itaM na pUtamagnaye janAmasi |dvitA hotAraM manuShashcha vAghato dhiyA rathaM na kulishaH samR^iNvati || 3.2.1
sa rochayajjanuShA rodasI ubhe sa mAtrorabhavatputra IDyaH |havyavALagnirajarashchanohito dULabho vishAmatithirvibhAvasuH || 3.2.2
kratvA dakShasya taruSho vidharmaNi devAso agniM janayanta chittibhiH |ruruchAnaM bhAnunA jyotiShA mahAmatyaM na vAjaM saniShyannupa bruve || 3.2.3
A mandrasya saniShyanto vareNyaM vR^iNImahe ahrayaM vAjamR^igmiyam |rAtiM bhR^igUNAmushijaM kavikratumagniM rAjantaM divyena shochiShA || 3.2.4
agniM sumnAya dadhire puro janA vAjashravasamiha vR^iktabarhiShaH |yatasruchaH suruchaM vishvadevyaM rudraM yaj~nAnAM sAdhadiShTimapasAm || 3.2.5
pAvakashoche tava hi kShayaM pari hotaryaj~neShu vR^iktabarhiSho naraH |agne duva ichChamAnAsa ApyamupAsate draviNaM dhehi tebhyaH || 3.2.6
A rodasI apR^iNadA svarmahajjAtaM yadenamapaso adhArayan |so adhvarAya pari NIyate kaviratyo na vAjasAtaye chanohitaH || 3.2.7
namasyata havyadAtiM svadhvaraM duvasyata damyaM jAtavedasam |rathIrR^itasya bR^ihato vicharShaNiragnirdevAnAmabhavatpurohitaH || 3.2.8
tisro yahvasya samidhaH parijmano.agnerapunannushijo amR^ityavaH |tAsAmekAmadadhurmartye bhujamu lokamu dve upa jAmimIyatuH || 3.2.9
vishAM kaviM vishpatiM mAnuShIriShaH saM sImakR^iNvansvadhitiM na tejase |sa udvato nivato yAti veviShatsa garbhameShu bhuvaneShu dIdharat || 3.2.10
sa jinvate jaThareShu prajaj~nivAnvR^iShA chitreShu nAnadanna siMhaH |vaishvAnaraH pR^ithupAjA amartyo vasu ratnA dayamAno vi dAshuShe || 3.2.11
vaishvAnaraH pratnathA nAkamAruhaddivaspR^iShThaM bhandamAnaH sumanmabhiH |sa pUrvavajjanaya~njantave dhanaM samAnamajmaM paryeti jAgR^iviH || 3.2.12
R^itAvAnaM yaj~niyaM vipramukthyamA yaM dadhe mAtarishvA divi kShayam |taM chitrayAmaM harikeshamImahe sudItimagniM suvitAya navyase || 3.2.13
shuchiM na yAmanniShiraM svardR^ishaM ketuM divo rochanasthAmuSharbudham |agniM mUrdhAnaM divo apratiShkutaM tamImahe namasA vAjinaM bR^ihat || 3.2.14
mandraM hotAraM shuchimadvayAvinaM damUnasamukthyaM vishvacharShaNim |rathaM na chitraM vapuShAya darshataM manurhitaM sadamidrAya Imahe || 3.2.15

vaishvAnarAya pR^ithupAjase vipo ratnA vidhanta dharuNeShu gAtave |agnirhi devA.N amR^ito duvasyatyathA dharmANi sanatA na dUduShat || 3.3.1
antardUto rodasI dasma Iyate hotA niShatto manuShaH purohitaH |kShayaM bR^ihantaM pari bhUShati dyubhirdevebhiragniriShito dhiyAvasuH || 3.3.2
ketuM yaj~nAnAM vidathasya sAdhanaM viprAso agniM mahayanta chittibhiH |apAMsi yasminnadhi saMdadhurgirastasminsumnAni yajamAna A chake || 3.3.3
pitA yaj~nAnAmasuro vipashchitAM vimAnamagnirvayunaM cha vAghatAm |A vivesha rodasI bhUrivarpasA purupriyo bhandate dhAmabhiH kaviH || 3.3.4
chandramagniM chandrarathaM harivrataM vaishvAnaramapsuShadaM svarvidam |vigAhaM tUrNiM taviShIbhirAvR^itaM bhUrNiM devAsa iha sushriyaM dadhuH || 3.3.5
agnirdevebhirmanuShashcha jantubhistanvAno yaj~naM purupeshasaM dhiyA |rathIrantarIyate sAdhadiShTibhirjIro damUnA abhishastichAtanaH || 3.3.6
agne jarasva svapatya AyunyUrjA pinvasva samiSho didIhi naH |vayAMsi jinva bR^ihatashcha jAgR^iva ushigdevAnAmasi sukraturvipAm || 3.3.7
vishpatiM yahvamatithiM naraH sadA yantAraM dhInAmushijaM cha vAghatAm |adhvarANAM chetanaM jAtavedasaM pra shaMsanti namasA jUtibhirvR^idhe || 3.3.8
vibhAvA devaH suraNaH pari kShitIragnirbabhUva shavasA sumadrathaH |tasya vratAni bhUripoShiNo vayamupa bhUShema dama A suvR^iktibhiH || 3.3.9
vaishvAnara tava dhAmAnyA chake yebhiH svarvidabhavo vichakShaNa |jAta ApR^iNo bhuvanAni rodasI agne tA vishvA paribhUrasi tmanA || 3.3.10
vaishvAnarasya daMsanAbhyo bR^ihadariNAdekaH svapasyayA kaviH |ubhA pitarA mahayannajAyatAgnirdyAvApR^ithivI bhUriretasA || 3.3.11

samitsamitsumanA bodhyasme shuchAshuchA sumatiM rAsi vasvaH |A deva devAnyajathAya vakShi sakhA sakhInsumanA yakShyagne || 3.4.1
yaM devAsastrirahannAyajante divedive varuNo mitro agniH |semaM yaj~naM madhumantaM kR^idhI nastanUnapAdghR^itayoniM vidhantam || 3.4.2
pra dIdhitirvishvavArA jigAti hotAramiLaH prathamaM yajadhyai |achChA namobhirvR^iShabhaM vandadhyai sa devAnyakShadiShito yajIyAn || 3.4.3
Urdhvo vAM gAturadhvare akAryUrdhvA shochIMShi prasthitA rajAMsi |divo vA nAbhA nyasAdi hotA stR^iNImahi devavyachA vi barhiH || 3.4.4
sapta hotrANi manasA vR^iNAnA invanto vishvaM prati yannR^itena |nR^ipeshaso vidatheShu pra jAtA abhImaM yaj~naM vi charanta pUrvIH || 3.4.5
A bhandamAne uShasA upAke uta smayete tanvA virUpe |yathA no mitro varuNo jujoShadindro marutvA.N uta vA mahobhiH || 3.4.6
daivyA hotArA prathamA nyR^i~nje sapta pR^ikShAsaH svadhayA madanti |R^itaM shaMsanta R^itamitta Ahuranu vrataM vratapA dIdhyAnAH || 3.4.7
A bhAratI bhAratIbhiH sajoShA iLA devairmanuShyebhiragniH |sarasvatI sArasvatebhirarvAktisro devIrbarhiredaM sadantu || 3.4.8
tannasturIpamadha poShayitnu deva tvaShTarvi rarANaH syasva |yato vIraH karmaNyaH sudakSho yuktagrAvA jAyate devakAmaH || 3.4.9
vanaspate.ava sR^ijopa devAnagnirhaviH shamitA sUdayAti |sedu hotA satyataro yajAti yathA devAnAM janimAni veda || 3.4.10
A yAhyagne samidhAno arvA~NindreNa devaiH sarathaM turebhiH |barhirna AstAmaditiH suputrA svAhA devA amR^itA mAdayantAm || 3.4.11

pratyagniruShasashchekitAno.abodhi vipraH padavIH kavInAm |pR^ithupAjA devayadbhiH samiddho.apa dvArA tamaso vahnirAvaH || 3.5.1
predvagnirvAvR^idhe stomebhirgIrbhiH stotR^INAM namasya ukthaiH |pUrvIrR^itasya saMdR^ishashchakAnaH saM dUto adyauduShaso viroke || 3.5.2
adhAyyagnirmAnuShIShu vikShvapAM garbho mitra R^itena sAdhan |A haryato yajataH sAnvasthAdabhUdu vipro havyo matInAm || 3.5.3
mitro agnirbhavati yatsamiddho mitro hotA varuNo jAtavedAH |mitro adhvaryuriShiro damUnA mitraH sindhUnAmuta parvatAnAm || 3.5.4
pAti priyaM ripo agraM padaM veH pAti yahvashcharaNaM sUryasya |pAti nAbhA saptashIrShANamagniH pAti devAnAmupamAdamR^iShvaH || 3.5.5
R^ibhushchakra IDyaM chAru nAma vishvAni devo vayunAni vidvAn |sasasya charma ghR^itavatpadaM vestadidagnI rakShatyaprayuchChan || 3.5.6
A yonimagnirghR^itavantamasthAtpR^ithupragANamushantamushAnaH |dIdyAnaH shuchirR^iShvaH pAvakaH punaHpunarmAtarA navyasI kaH || 3.5.7
sadyo jAta oShadhIbhirvavakShe yadI vardhanti prasvo ghR^itena |Apa iva pravatA shumbhamAnA uruShyadagniH pitrorupasthe || 3.5.8
udu ShTutaH samidhA yahvo adyaudvarShmandivo adhi nAbhA pR^ithivyAH |mitro agnirIDyo mAtarishvA dUto vakShadyajathAya devAn || 3.5.9
udastambhItsamidhA nAkamR^iShvo.agnirbhavannuttamo rochanAnAm |yadI bhR^igubhyaH pari mAtarishvA guhA santaM havyavAhaM samIdhe || 3.5.10
iLAmagne purudaMsaM saniM goH shashvattamaM havamAnAya sAdha |syAnnaH sUnustanayo vijAvAgne sA te sumatirbhUtvasme || 3.5.11

pra kAravo mananA vachyamAnA devadrIchIM nayata devayantaH |dakShiNAvADvAjinI prAchyeti havirbharantyagnaye ghR^itAchI || 3.6.1
A rodasI apR^iNA jAyamAna uta pra rikthA adha nu prayajyo |divashchidagne mahinA pR^ithivyA vachyantAM te vahnayaH saptajihvAH || 3.6.2
dyaushcha tvA pR^ithivI yaj~niyAso ni hotAraM sAdayante damAya |yadI visho mAnuShIrdevayantIH prayasvatIrILate shukramarchiH || 3.6.3
mahAnsadhasthe dhruva A niShatto.antardyAvA mAhine haryamANaH |Askre sapatnI ajare amR^ikte sabardughe urugAyasya dhenU || 3.6.4
vratA te agne mahato mahAni tava kratvA rodasI A tatantha |tvaM dUto abhavo jAyamAnastvaM netA vR^iShabha charShaNInAm || 3.6.5
R^itasya vA keshinA yogyAbhirghR^itasnuvA rohitA dhuri dhiShva |athA vaha devAndeva vishvAnsvadhvarA kR^iNuhi jAtavedaH || 3.6.6
divashchidA te ruchayanta rokA uSho vibhAtIranu bhAsi pUrvIH |apo yadagna ushadhagvaneShu hoturmandrasya panayanta devAH || 3.6.7
urau vA ye antarikShe madanti divo vA ye rochane santi devAH |UmA vA ye suhavAso yajatrA Ayemire rathyo agne ashvAH || 3.6.8
aibhiragne sarathaM yAhyarvA~NnAnArathaM vA vibhavo hyashvAH |patnIvatastriMshataM trI.Nshcha devAnanuShvadhamA vaha mAdayasva || 3.6.9
sa hotA yasya rodasI chidurvI yaj~naMyaj~namabhi vR^idhe gR^iNItaH |prAchI adhvareva tasthatuH sumeke R^itAvarI R^itajAtasya satye || 3.6.10
iLAmagne purudaMsaM saniM goH shashvattamaM havamAnAya sAdha |syAnnaH sUnustanayo vijAvAgne sA te sumatirbhUtvasme || 3.6.11

pra ya AruH shitipR^iShThasya dhAserA mAtarA vivishuH sapta vANIH |parikShitA pitarA saM charete pra sarsrAte dIrghamAyuH prayakShe || 3.7.1
divakShaso dhenavo vR^iShNo ashvA devIrA tasthau madhumadvahantIH |R^itasya tvA sadasi kShemayantaM paryekA charati vartaniM gauH || 3.7.2
A sImarohatsuyamA bhavantIH patishchikitvAnrayividrayINAm |pra nIlapR^iShTho atasasya dhAsestA avAsayatpurudhapratIkaH || 3.7.3
mahi tvAShTramUrjayantIrajuryaM stabhUyamAnaM vahato vahanti |vya~NgebhirdidyutAnaH sadhastha ekAmiva rodasI A vivesha || 3.7.4
jAnanti vR^iShNo aruShasya shevamuta bradhnasya shAsane raNanti |divoruchaH surucho rochamAnA iLA yeShAM gaNyA mAhinA gIH || 3.7.5
uto pitR^ibhyAM pravidAnu ghoShaM maho mahadbhyAmanayanta shUSham |ukShA ha yatra pari dhAnamaktoranu svaM dhAma jariturvavakSha || 3.7.6
adhvaryubhiH pa~nchabhiH sapta viprAH priyaM rakShante nihitaM padaM veH |prA~ncho madantyukShaNo ajuryA devA devAnAmanu hi vratA guH || 3.7.7
daivyA hotArA prathamA nyR^i~nje sapta pR^ikShAsaH svadhayA madanti |R^itaM shaMsanta R^itamitta Ahuranu vrataM vratapA dIdhyAnAH || 3.7.8
vR^iShAyante mahe atyAya pUrvIrvR^iShNe chitrAya rashmayaH suyAmAH |deva hotarmandratarashchikitvAnmaho devAnrodasI eha vakShi || 3.7.9
pR^ikShaprayajo draviNaH suvAchaH suketava uShaso revadUShuH |uto chidagne mahinA pR^ithivyAH kR^itaM chidenaH saM mahe dashasya || 3.7.10
iLAmagne purudaMsaM saniM goH shashvattamaM havamAnAya sAdha |syAnnaH sUnustanayo vijAvAgne sA te sumatirbhUtvasme || 3.7.11

a~njanti tvAmadhvare devayanto vanaspate madhunA daivyena |yadUrdhvastiShThA draviNeha dhattAdyadvA kShayo mAturasyA upasthe || 3.8.1
samiddhasya shrayamANaH purastAdbrahma vanvAno ajaraM suvIram |Are asmadamatiM bAdhamAna uchChrayasva mahate saubhagAya || 3.8.2
uchChrayasva vanaspate varShmanpR^ithivyA adhi |sumitI mIyamAno varcho dhA yaj~navAhase || 3.8.3
yuvA suvAsAH parivIta AgAtsa u shreyAnbhavati jAyamAnaH |taM dhIrAsaH kavaya unnayanti svAdhyo manasA devayantaH || 3.8.4
jAto jAyate sudinatve ahnAM samarya A vidathe vardhamAnaH |punanti dhIrA apaso manIShA devayA vipra udiyarti vAcham || 3.8.5
yAnvo naro devayanto nimimyurvanaspate svadhitirvA tatakSha |te devAsaH svaravastasthivAMsaH prajAvadasme didhiShantu ratnam || 3.8.6
ye vR^ikNAso adhi kShami nimitAso yatasruchaH |te no vyantu vAryaM devatrA kShetrasAdhasaH || 3.8.7
AdityA rudrA vasavaH sunIthA dyAvAkShAmA pR^ithivI antarikSham |sajoShaso yaj~namavantu devA UrdhvaM kR^iNvantvadhvarasya ketum || 3.8.8
haMsA iva shreNisho yatAnAH shukrA vasAnAH svaravo na AguH |unnIyamAnAH kavibhiH purastAddevA devAnAmapi yanti pAthaH || 3.8.9
shR^i~NgANIvechChR^i~NgiNAM saM dadR^ishre chaShAlavantaH svaravaH pR^ithivyAm |vAghadbhirvA vihave shroShamANA asmA.N avantu pR^itanAjyeShu || 3.8.10
vanaspate shatavalsho vi roha sahasravalshA vi vayaM ruhema |yaM tvAmayaM svadhitistejamAnaH praNinAya mahate saubhagAya || 3.8.11

sakhAyastvA vavR^imahe devaM martAsa Utaye |apAM napAtaM subhagaM sudIditiM supratUrtimanehasam || 3.9.1
kAyamAno vanA tvaM yanmAtR^IrajagannapaH |na tatte agne pramR^iShe nivartanaM yaddUre sannihAbhavaH || 3.9.2
ati tR^iShTaM vavakShithAthaiva sumanA asi |praprAnye yanti paryanya Asate yeShAM sakhye asi shritaH || 3.9.3
IyivAMsamati sridhaH shashvatIrati sashchataH |anvImavindannichirAso adruho.apsu siMhamiva shritam || 3.9.4
sasR^ivAMsamiva tmanAgnimitthA tirohitam |ainaM nayanmAtarishvA parAvato devebhyo mathitaM pari || 3.9.5
taM tvA martA agR^ibhNata devebhyo havyavAhana |vishvAnyadyaj~nA.N abhipAsi mAnuSha tava kratvA yaviShThya || 3.9.6
tadbhadraM tava daMsanA pAkAya chichChadayati |tvAM yadagne pashavaH samAsate samiddhamapisharvare || 3.9.7
A juhotA svadhvaraM shIraM pAvakashochiSham |AshuM dUtamajiraM pratnamIDyaM shruShTI devaM saparyata || 3.9.8
trINi shatA trI sahasrANyagniM triMshachcha devA nava chAsaparyan |aukShanghR^itairastR^iNanbarhirasmA AdiddhotAraM nyasAdayanta || 3.9.9

tvAmagne manIShiNaH samrAjaM charShaNInAm |devaM martAsa indhate samadhvare || 3.10.1
tvAM yaj~neShvR^itvijamagne hotAramILate |gopA R^itasya dIdihi sve dame || 3.10.2
sa ghA yaste dadAshati samidhA jAtavedase |so agne dhatte suvIryaM sa puShyati || 3.10.3
sa keturadhvarANAmagnirdevebhirA gamat |a~njAnaH sapta hotR^ibhirhaviShmate || 3.10.4
pra hotre pUrvyaM vacho.agnaye bharatA bR^ihat |vipAM jyotIMShi bibhrate na vedhase || 3.10.5
agniM vardhantu no giro yato jAyata ukthyaH |mahe vAjAya draviNAya darshataH || 3.10.6
agne yajiShTho adhvare devAndevayate yaja |hotA mandro vi rAjasyati sridhaH || 3.10.7
sa naH pAvaka dIdihi dyumadasme suvIryam |bhavA stotR^ibhyo antamaH svastaye || 3.10.8
taM tvA viprA vipanyavo jAgR^ivAMsaH samindhate |havyavAhamamartyaM sahovR^idham || 3.10.9

agnirhotA purohito.adhvarasya vicharShaNiH |sa veda yaj~namAnuShak || 3.11.1
sa havyavALamartya ushigdUtashchanohitaH |agnirdhiyA samR^iNvati || 3.11.2
agnirdhiyA sa chetati keturyaj~nasya pUrvyaH |arthaM hyasya taraNi || 3.11.3
agniM sUnuM sanashrutaM sahaso jAtavedasam |vahniM devA akR^iNvata || 3.11.4
adAbhyaH pura/etA vishAmagnirmAnuShINAm |tUrNI rathaH sadA navaH || 3.11.5
sAhvAnvishvA abhiyujaH kraturdevAnAmamR^iktaH |agnistuvishravastamaH || 3.11.6
abhi prayAMsi vAhasA dAshvA.N ashnoti martyaH |kShayaM pAvakashochiShaH || 3.11.7
pari vishvAni sudhitAgnerashyAma manmabhiH |viprAso jAtavedasaH || 3.11.8
agne vishvAni vAryA vAjeShu saniShAmahe |tve devAsa erire || 3.11.9

indrAgnI A gataM sutaM gIrbhirnabho vareNyam |asya pAtaM dhiyeShitA || 3.12.1
indrAgnI jarituH sachA yaj~no jigAti chetanaH |ayA pAtamimaM sutam || 3.12.2
indramagniM kavichChadA yaj~nasya jUtyA vR^iNe |tA somasyeha tR^impatAm || 3.12.3
toshA vR^itrahaNA huve sajitvAnAparAjitA |indrAgnI vAjasAtamA || 3.12.4
pra vAmarchantyukthino nIthAvido jaritAraH |indrAgnI iSha A vR^iNe || 3.12.5
indrAgnI navatiM puro dAsapatnIradhUnutam |sAkamekena karmaNA || 3.12.6
indrAgnI apasasparyupa pra yanti dhItayaH |R^itasya pathyA anu || 3.12.7
indrAgnI taviShANi vAM sadhasthAni prayAMsi cha |yuvoraptUryaM hitam || 3.12.8
indrAgnI rochanA divaH pari vAjeShu bhUShathaH |tadvAM cheti pra vIryam || 3.12.9

pra vo devAyAgnaye barhiShThamarchAsmai |gamaddevebhirA sa no yajiShTho barhirA sadat || 3.13.1
R^itAvA yasya rodasI dakShaM sachanta UtayaH |haviShmantastamILate taM saniShyanto.avase || 3.13.2
sa yantA vipra eShAM sa yaj~nAnAmathA hi ShaH |agniM taM vo duvasyata dAtA yo vanitA magham || 3.13.3
sa naH sharmANi vItaye.agniryachChatu shaMtamA |yato naH pruShNavadvasu divi kShitibhyo apsvA || 3.13.4
dIdivAMsamapUrvyaM vasvIbhirasya dhItibhiH |R^ikvANo agnimindhate hotAraM vishpatiM vishAm || 3.13.5
uta no brahmannaviSha uktheShu devahUtamaH |shaM naH shochA marudvR^idho.agne sahasrasAtamaH || 3.13.6
nU no rAsva sahasravattokavatpuShTimadvasu |dyumadagne suvIryaM varShiShThamanupakShitam || 3.13.7

A hotA mandro vidathAnyasthAtsatyo yajvA kavitamaH sa vedhAH |vidyudrathaH sahasasputro agniH shochiShkeshaH pR^ithivyAM pAjo ashret || 3.14.1
ayAmi te nama{}uktiM juShasva R^itAvastubhyaM chetate sahasvaH |vidvA.N A vakShi viduSho ni Shatsi madhya A barhirUtaye yajatra || 3.14.2
dravatAM ta uShasA vAjayantI agne vAtasya pathyAbhirachCha |yatsIma~njanti pUrvyaM havirbhirA vandhureva tasthaturduroNe || 3.14.3
mitrashcha tubhyaM varuNaH sahasvo.agne vishve marutaH sumnamarchan |yachChochiShA sahasasputra tiShThA abhi kShitIH prathayansUryo nR^In || 3.14.4
vayaM te adya rarimA hi kAmamuttAnahastA namasopasadya |yajiShThena manasA yakShi devAnasredhatA manmanA vipro agne || 3.14.5
tvaddhi putra sahaso vi pUrvIrdevasya yantyUtayo vi vAjAH |tvaM dehi sahasriNaM rayiM no.adrogheNa vachasA satyamagne || 3.14.6
tubhyaM dakSha kavikrato yAnImA deva martAso adhvare akarma |tvaM vishvasya surathasya bodhi sarvaM tadagne amR^ita svadeha || 3.14.7

vi pAjasA pR^ithunA shoshuchAno bAdhasva dviSho rakShaso amIvAH |susharmaNo bR^ihataH sharmaNi syAmagnerahaM suhavasya praNItau || 3.15.1
tvaM no asyA uShaso vyuShTau tvaM sUra udite bodhi gopAH |janmeva nityaM tanayaM juShasva stomaM me agne tanvA sujAta || 3.15.2
tvaM nR^ichakShA vR^iShabhAnu pUrvIH kR^iShNAsvagne aruSho vi bhAhi |vaso neShi cha parShi chAtyaMhaH kR^idhI no rAya ushijo yaviShTha || 3.15.3
aShALho agne vR^iShabho didIhi puro vishvAH saubhagA saMjigIvAn |yaj~nasya netA prathamasya pAyorjAtavedo bR^ihataH supraNIte || 3.15.4
achChidrA sharma jaritaH purUNi devA.N achChA dIdyAnaH sumedhAH |ratho na sasnirabhi vakShi vAjamagne tvaM rodasI naH sumeke || 3.15.5
pra pIpaya vR^iShabha jinva vAjAnagne tvaM rodasI naH sudoghe |devebhirdeva suruchA ruchAno mA no martasya durmatiH pari ShThAt || 3.15.6
iLAmagne purudaMsaM saniM goH shashvattamaM havamAnAya sAdha |syAnnaH sUnustanayo vijAvAgne sA te sumatirbhUtvasme || 3.15.7

ayamagniH suvIryasyeshe mahaH saubhagasya |rAya Ishe svapatyasya gomata Ishe vR^itrahathAnAm || 3.16.1
imaM naro marutaH sashchatA vR^idhaM yasminrAyaH shevR^idhAsaH |abhi ye santi pR^itanAsu dUDhyo vishvAhA shatrumAdabhuH || 3.16.2
sa tvaM no rAyaH shishIhi mIDhvo agne suvIryasya |tuvidyumna varShiShThasya prajAvato.anamIvasya shuShmiNaH || 3.16.3
chakriryo vishvA bhuvanAbhi sAsahishchakrirdeveShvA duvaH |A deveShu yatata A suvIrya A shaMsa uta nR^iNAm || 3.16.4
mA no agne.amataye mAvIratAyai rIradhaH |mAgotAyai sahasasputra mA nide.apa dveShAMsyA kR^idhi || 3.16.5
shagdhi vAjasya subhaga prajAvato.agne bR^ihato adhvare |saM rAyA bhUyasA sR^ija mayobhunA tuvidyumna yashasvatA || 3.16.6

samidhyamAnaH prathamAnu dharmA samaktubhirajyate vishvavAraH |shochiShkesho ghR^itanirNikpAvakaH suyaj~no agniryajathAya devAn || 3.17.1
yathAyajo hotramagne pR^ithivyA yathA divo jAtavedashchikitvAn |evAnena haviShA yakShi devAnmanuShvadyaj~naM pra tiremamadya || 3.17.2
trINyAyUMShi tava jAtavedastisra AjAnIruShasaste agne |tAbhirdevAnAmavo yakShi vidvAnathA bhava yajamAnAya shaM yoH || 3.17.3
agniM sudItiM sudR^ishaM gR^iNanto namasyAmastveDyaM jAtavedaH |tvAM dUtamaratiM havyavAhaM devA akR^iNvannamR^itasya nAbhim || 3.17.4
yastvaddhotA pUrvo agne yajIyAndvitA cha sattA svadhayA cha shambhuH |tasyAnu dharma pra yajA chikitvo.atha no dhA adhvaraM devavItau || 3.17.5

bhavA no agne sumanA upetau sakheva sakhye pitareva sAdhuH |purudruho hi kShitayo janAnAM prati pratIchIrdahatAdarAtIH || 3.18.1
tapo Shvagne antarA.N amitrAntapA shaMsamararuShaH parasya |tapo vaso chikitAno achittAnvi te tiShThantAmajarA ayAsaH || 3.18.2
idhmenAgna ichChamAno ghR^itena juhomi havyaM tarase balAya |yAvadIshe brahmaNA vandamAna imAM dhiyaM shataseyAya devIm || 3.18.3
uchChochiShA sahasasputra stuto bR^ihadvayaH shashamAneShu dhehi |revadagne vishvAmitreShu shaM yormarmR^ijmA te tanvaM bhUri kR^itvaH || 3.18.4
kR^idhi ratnaM susanitardhanAnAM sa ghedagne bhavasi yatsamiddhaH |stoturduroNe subhagasya revatsR^iprA karasnA dadhiShe vapUMShi || 3.18.5

agniM hotAraM pra vR^iNe miyedhe gR^itsaM kaviM vishvavidamamUram |sa no yakShaddevatAtA yajIyAnrAye vAjAya vanate maghAni || 3.19.1
pra te agne haviShmatImiyarmyachChA sudyumnAM rAtinIM ghR^itAchIm |pradakShiNiddevatAtimurANaH saM rAtibhirvasubhiryaj~namashret || 3.19.2
sa tejIyasA manasA tvota uta shikSha svapatyasya shikShoH |agne rAyo nR^itamasya prabhUtau bhUyAma te suShTutayashcha vasvaH || 3.19.3
bhUrINi hi tve dadhire anIkAgne devasya yajyavo janAsaH |sa A vaha devatAtiM yaviShTha shardho yadadya divyaM yajAsi || 3.19.4
yattvA hotAramanajanmiyedhe niShAdayanto yajathAya devAH |sa tvaM no agne.aviteha bodhyadhi shravAMsi dhehi nastanUShu || 3.19.5

agnimuShasamashvinA dadhikrAM vyuShTiShu havate vahnirukthaiH |sujyotiSho naH shR^iNvantu devAH sajoShaso adhvaraM vAvashAnAH || 3.20.1
agne trI te vAjinA trI ShadhasthA tisraste jihvA R^itajAta pUrvIH |tisra u te tanvo devavAtAstAbhirnaH pAhi giro aprayuchChan || 3.20.2
agne bhUrINi tava jAtavedo deva svadhAvo.amR^itasya nAma |yAshcha mAyA mAyinAM vishvaminva tve pUrvIH saMdadhuH pR^iShTabandho || 3.20.3
agnirnetA bhaga iva kShitInAM daivInAM deva R^itupA R^itAvA |sa vR^itrahA sanayo vishvavedAH parShadvishvAti duritA gR^iNantam || 3.20.4
dadhikrAmagnimuShasaM cha devIM bR^ihaspatiM savitAraM cha devam |ashvinA mitrAvaruNA bhagaM cha vasUnrudrA.N AdityA.N iha huve || 3.20.5

imaM no yaj~namamR^iteShu dhehImA havyA jAtavedo juShasva |stokAnAmagne medaso ghR^itasya hotaH prAshAna prathamo niShadya || 3.21.1
ghR^itavantaH pAvaka te stokAH shchotanti medasaH |svadharmandevavItaye shreShThaM no dhehi vAryam || 3.21.2
tubhyaM stokA ghR^itashchuto.agne viprAya santya |R^iShiH shreShThaH samidhyase yaj~nasya prAvitA bhava || 3.21.3
tubhyaM shchotantyadhrigo shachIvaH stokAso agne medaso ghR^itasya |kavishasto bR^ihatA bhAnunAgA havyA juShasva medhira || 3.21.4
ojiShThaM te madhyato meda udbhR^itaM pra te vayaM dadAmahe |shchotanti te vaso stokA adhi tvachi prati tAndevasho vihi || 3.21.5

ayaM so agniryasminsomamindraH sutaM dadhe jaThare vAvashAnaH |sahasriNaM vAjamatyaM na saptiM sasavAnsanstUyase jAtavedaH || 3.22.1
agne yatte divi varchaH pR^ithivyAM yadoShadhIShvapsvA yajatra |yenAntarikShamurvAtatantha tveShaH sa bhAnurarNavo nR^ichakShAH || 3.22.2
agne divo arNamachChA jigAsyachChA devA.N UchiShe dhiShNyA ye |yA rochane parastAtsUryasya yAshchAvastAdupatiShThanta ApaH || 3.22.3
purIShyAso agnayaH prAvaNebhiH sajoShasaH |juShantAM yaj~namadruho.anamIvA iSho mahIH || 3.22.4
iLAmagne purudaMsaM saniM goH shashvattamaM havamAnAya sAdha |syAnnaH sUnustanayo vijAvAgne sA te sumatirbhUtvasme || 3.22.5

nirmathitaH sudhita A sadhasthe yuvA kaviradhvarasya praNetA |jUryatsvagnirajaro vaneShvatrA dadhe amR^itaM jAtavedAH || 3.23.1
amanthiShTAM bhAratA revadagniM devashravA devavAtaH sudakSham |agne vi pashya bR^ihatAbhi rAyeShAM no netA bhavatAdanu dyUn || 3.23.2
dasha kShipaH pUrvyaM sImajIjanansujAtaM mAtR^iShu priyam |agniM stuhi daivavAtaM devashravo yo janAnAmasadvashI || 3.23.3
ni tvA dadhe vara A pR^ithivyA iLAyAspade sudinatve ahnAm |dR^iShadvatyAM mAnuSha ApayAyAM sarasvatyAM revadagne didIhi || 3.23.4
iLAmagne purudaMsaM saniM goH shashvattamaM havamAnAya sAdha |syAnnaH sUnustanayo vijAvAgne sA te sumatirbhUtvasme || 3.23.5

agne sahasva pR^itanA abhimAtIrapAsya |duShTarastarannarAtIrvarcho dhA yaj~navAhase || 3.24.1
agna iLA samidhyase vItihotro amartyaH |juShasva sU no adhvaram || 3.24.2
agne dyumnena jAgR^ive sahasaH sUnavAhuta |edaM barhiH sado mama || 3.24.3
agne vishvebhiragnibhirdevebhirmahayA giraH |yaj~neShu ya u chAyavaH || 3.24.4
agne dA dAshuShe rayiM vIravantaM parINasam |shishIhi naH sUnumataH || 3.24.5

agne divaH sUnurasi prachetAstanA pR^ithivyA uta vishvavedAH |R^idhagdevA.N iha yajA chikitvaH || 3.25.1
agniH sanoti vIryANi vidvAnsanoti vAjamamR^itAya bhUShan |sa no devA.N eha vahA purukSho || 3.25.2
agnirdyAvApR^ithivI vishvajanye A bhAti devI amR^ite amUraH |kShayanvAjaiH purushchandro namobhiH || 3.25.3
agna indrashcha dAshuSho duroNe sutAvato yaj~namihopa yAtam |amardhantA somapeyAya devA || 3.25.4
agne apAM samidhyase duroNe nityaH sUno sahaso jAtavedaH |sadhasthAni mahayamAna UtI || 3.25.5

vaishvAnaraM manasAgniM nichAyyA haviShmanto anuShatyaM svarvidam |sudAnuM devaM rathiraM vasUyavo gIrbhI raNvaM kushikAso havAmahe || 3.26.1
taM shubhramagnimavase havAmahe vaishvAnaraM mAtarishvAnamukthyam |bR^ihaspatiM manuSho devatAtaye vipraM shrotAramatithiM raghuShyadam || 3.26.2
ashvo na kranda~njanibhiH samidhyate vaishvAnaraH kushikebhiryugeyuge |sa no agniH suvIryaM svashvyaM dadhAtu ratnamamR^iteShu jAgR^iviH || 3.26.3
pra yantu vAjAstaviShIbhiragnayaH shubhe sammishlAH pR^iShatIrayukShata |bR^ihadukSho maruto vishvavedasaH pra vepayanti parvatA.N adAbhyAH || 3.26.4
agnishriyo maruto vishvakR^iShTaya A tveShamugramava Imahe vayam |te svAnino rudriyA varShanirNijaH siMhA na heShakratavaH sudAnavaH || 3.26.5
vrAtaMvrAtaM gaNaMgaNaM sushastibhiragnerbhAmaM marutAmoja Imahe |pR^iShadashvAso anavabhrarAdhaso gantAro yaj~naM vidatheShu dhIrAH || 3.26.6
agnirasmi janmanA jAtavedA ghR^itaM me chakShuramR^itaM ma Asan |arkastridhAtU rajaso vimAno.ajasro gharmo havirasmi nAma || 3.26.7
tribhiH pavitrairapupoddhyarkaM hR^idA matiM jyotiranu prajAnan |varShiShThaM ratnamakR^ita svadhAbhirAdiddyAvApR^ithivI paryapashyat || 3.26.8
shatadhAramutsamakShIyamANaM vipashchitaM pitaraM vaktvAnAm |meLiM madantaM pitrorupasthe taM rodasI pipR^itaM satyavAcham || 3.26.9

pra vo vAjA abhidyavo haviShmanto ghR^itAchyA |devA~njigAti sumnayuH || 3.27.1
ILe agniM vipashchitaM girA yaj~nasya sAdhanam |shruShTIvAnaM dhitAvAnam || 3.27.2
agne shakema te vayaM yamaM devasya vAjinaH |ati dveShAMsi tarema || 3.27.3
samidhyamAno adhvare.agniH pAvaka IDyaH |shochiShkeshastamImahe || 3.27.4
pR^ithupAjA amartyo ghR^itanirNiksvAhutaH |agniryaj~nasya havyavAT || 3.27.5
taM sabAdho yatasrucha itthA dhiyA yaj~navantaH |A chakruragnimUtaye || 3.27.6
hotA devo amartyaH purastAdeti mAyayA |vidathAni prachodayan || 3.27.7
vAjI vAjeShu dhIyate.adhvareShu pra NIyate |vipro yaj~nasya sAdhanaH || 3.27.8
dhiyA chakre vareNyo bhUtAnAM garbhamA dadhe |dakShasya pitaraM tanA || 3.27.9
ni tvA dadhe vareNyaM dakShasyeLA sahaskR^ita |agne sudItimushijam || 3.27.10
agniM yanturamapturamR^itasya yoge vanuShaH |viprA vAjaiH samindhate || 3.27.11
Urjo napAtamadhvare dIdivAMsamupa dyavi |agnimILe kavikratum || 3.27.12
ILenyo namasyastirastamAMsi darshataH |samagniridhyate vR^iShA || 3.27.13
vR^iSho agniH samidhyate.ashvo na devavAhanaH |taM haviShmanta ILate || 3.27.14
vR^iShaNaM tvA vayaM vR^iShanvR^iShaNaH samidhImahi |agne dIdyataM bR^ihat || 3.27.15

agne juShasva no haviH puroLAshaM jAtavedaH |prAtaHsAve dhiyAvaso || 3.28.1
puroLA agne pachatastubhyaM vA ghA pariShkR^itaH |taM juShasva yaviShThya || 3.28.2
agne vIhi puroLAshamAhutaM tiro/ahnyam |sahasaH sUnurasyadhvare hitaH || 3.28.3
mAdhyaMdine savane jAtavedaH puroLAshamiha kave juShasva |agne yahvasya tava bhAgadheyaM na pra minanti vidatheShu dhIrAH || 3.28.4
agne tR^itIye savane hi kAniShaH puroLAshaM sahasaH sUnavAhutam |athA deveShvadhvaraM vipanyayA dhA ratnavantamamR^iteShu jAgR^ivim || 3.28.5
agne vR^idhAna AhutiM puroLAshaM jAtavedaH |juShasva tiro/ahnyam || 3.28.6

astIdamadhimanthanamasti prajananaM kR^itam |etAM vishpatnImA bharAgniM manthAma pUrvathA || 3.29.1
araNyornihito jAtavedA garbha iva sudhito garbhiNIShu |divediva IDyo jAgR^ivadbhirhaviShmadbhirmanuShyebhiragniH || 3.29.2
uttAnAyAmava bharA chikitvAnsadyaH pravItA vR^iShaNaM jajAna |aruShastUpo rushadasya pAja iLAyAsputro vayune.ajaniShTa || 3.29.3
iLAyAstvA pade vayaM nAbhA pR^ithivyA adhi |jAtavedo ni dhImahyagne havyAya voLhave || 3.29.4
manthatA naraH kavimadvayantaM prachetasamamR^itaM supratIkam |yaj~nasya ketuM prathamaM purastAdagniM naro janayatA sushevam || 3.29.5
yadI manthanti bAhubhirvi rochate.ashvo na vAjyaruSho vaneShvA |chitro na yAmannashvinoranivR^itaH pari vR^iNaktyashmanastR^iNA dahan || 3.29.6
jAto agnI rochate chekitAno vAjI vipraH kavishastaH sudAnuH |yaM devAsa IDyaM vishvavidaM havyavAhamadadhuradhvareShu || 3.29.7
sIda hotaH sva u loke chikitvAnsAdayA yaj~naM sukR^itasya yonau |devAvIrdevAnhaviShA yajAsyagne bR^ihadyajamAne vayo dhAH || 3.29.8
kR^iNota dhUmaM vR^iShaNaM sakhAyo.asredhanta itana vAjamachCha |ayamagniH pR^itanAShAT suvIro yena devAso asahanta dasyUn || 3.29.9
ayaM te yonirR^itviyo yato jAto arochathAH |taM jAnannagna A sIdAthA no vardhayA giraH || 3.29.10
tanUnapAduchyate garbha Asuro narAshaMso bhavati yadvijAyate |mAtarishvA yadamimIta mAtari vAtasya sargo abhavatsarImaNi || 3.29.11
sunirmathA nirmathitaH sunidhA nihitaH kaviH |agne svadhvarA kR^iNu devAndevayate yaja || 3.29.12
ajIjanannamR^itaM martyAso.asremANaM taraNiM vILujambham |dasha svasAro agruvaH samIchIH pumAMsaM jAtamabhi saM rabhante || 3.29.13
pra saptahotA sanakAdarochata mAturupasthe yadashochadUdhani |na ni miShati suraNo divedive yadasurasya jaTharAdajAyata || 3.29.14
amitrAyudho marutAmiva prayAH prathamajA brahmaNo vishvamidviduH |dyumnavadbrahma kushikAsa erira eka/eko dame agniM samIdhire || 3.29.15
yadadya tvA prayati yaj~ne asminhotashchikitvo.avR^iNImahIha |dhruvamayA dhruvamutAshamiShThAH prajAnanvidvA.N upa yAhi somam || 3.29.16

ichChanti tvA somyAsaH sakhAyaH sunvanti somaM dadhati prayAMsi |titikShante abhishastiM janAnAmindra tvadA kashchana hi praketaH || 3.30.1
na te dUre paramA chidrajAMsyA tu pra yAhi harivo haribhyAm |sthirAya vR^iShNe savanA kR^itemA yuktA grAvANaH samidhAne agnau || 3.30.2
indraH sushipro maghavA tarutro mahAvrAtastuvikUrmirR^ighAvAn |yadugro dhA bAdhito martyeShu kva tyA te vR^iShabha vIryANi || 3.30.3
tvaM hi ShmA chyAvayannachyutAnyeko vR^itrA charasi jighnamAnaH |tava dyAvApR^ithivI parvatAso.anu vratAya nimiteva tasthuH || 3.30.4
utAbhaye puruhUta shravobhireko dR^iLhamavado vR^itrahA san |ime chidindra rodasI apAre yatsaMgR^ibhNA maghavankAshiritte || 3.30.5
pra sU ta indra pravatA haribhyAM pra te vajraH pramR^iNannetu shatrUn |jahi pratIcho anUchaH parAcho vishvaM satyaM kR^iNuhi viShTamastu || 3.30.6
yasmai dhAyuradadhA martyAyAbhaktaM chidbhajate gehyaM saH |bhadrA ta indra sumatirghR^itAchI sahasradAnA puruhUta rAtiH || 3.30.7
sahadAnuM puruhUta kShiyantamahastamindra saM piNakkuNArum |abhi vR^itraM vardhamAnaM piyArumapAdamindra tavasA jaghantha || 3.30.8
ni sAmanAmiShirAmindra bhUmiM mahImapArAM sadane sasattha |astabhnAddyAM vR^iShabho antarikShamarShantvApastvayeha prasUtAH || 3.30.9
alAtR^iNo vala indra vrajo goH purA hantorbhayamAno vyAra |sugAnpatho akR^iNonniraje gAH prAvanvANIH puruhUtaM dhamantIH || 3.30.10
eko dve vasumatI samIchI indra A paprau pR^ithivImuta dyAm |utAntarikShAdabhi naH samIka iSho rathIH sayujaH shUra vAjAn || 3.30.11
dishaH sUryo na minAti pradiShTA divedive haryashvaprasUtAH |saM yadAnaLadhvana AdidashvairvimochanaM kR^iNute tattvasya || 3.30.12
didR^ikShanta uShaso yAmannaktorvivasvatyA mahi chitramanIkam |vishve jAnanti mahinA yadAgAdindrasya karma sukR^itA purUNi || 3.30.13
mahi jyotirnihitaM vakShaNAsvAmA pakvaM charati bibhratI gauH |vishvaM svAdma sambhR^itamusriyAyAM yatsImindro adadhAdbhojanAya || 3.30.14
indra dR^ihya yAmakoshA abhUvanyaj~nAya shikSha gR^iNate sakhibhyaH |durmAyavo durevA martyAso niSha~NgiNo ripavo hantvAsaH || 3.30.15
saM ghoShaH shR^iNve.avamairamitrairjahI nyeShvashaniM tapiShThAm |vR^ishchemadhastAdvi rujA sahasva jahi rakSho maghavanrandhayasva || 3.30.16
udvR^iha rakShaH sahamUlamindra vR^ishchA madhyaM pratyagraM shR^iNIhi |A kIvataH salalUkaM chakartha brahmadviShe tapuShiM hetimasya || 3.30.17
svastaye vAjibhishcha praNetaH saM yanmahIriSha Asatsi pUrvIH |rAyo vantAro bR^ihataH syAmAsme astu bhaga indra prajAvAn || 3.30.18
A no bhara bhagamindra dyumantaM ni te deShNasya dhImahi prareke |Urva iva paprathe kAmo asme tamA pR^iNa vasupate vasUnAm || 3.30.19
imaM kAmaM mandayA gobhirashvaishchandravatA rAdhasA paprathashcha |svaryavo matibhistubhyaM viprA indrAya vAhaH kushikAso akran || 3.30.20
A no gotrA dardR^ihi gopate gAH samasmabhyaM sanayo yantu vAjAH |divakShA asi vR^iShabha satyashuShmo.asmabhyaM su maghavanbodhi godAH || 3.30.21
shunaM huvema maghavAnamindramasminbhare nR^itamaM vAjasAtau |shR^iNvantamugramUtaye samatsu ghnantaM vR^itrANi saMjitaM dhanAnAm || 3.30.22

shAsadvahnirduhiturnaptyaM gAdvidvA.N R^itasya dIdhitiM saparyan |pitA yatra duhituH sekamR^i~njansaM shagmyena manasA dadhanve || 3.31.1
na jAmaye tAnvo rikthamAraikchakAra garbhaM saniturnidhAnam |yadI mAtaro janayanta vahnimanyaH kartA sukR^itoranya R^indhan || 3.31.2
agnirjaj~ne juhvA rejamAno mahasputrA.N aruShasya prayakShe |mahAngarbho mahyA jAtameShAM mahI pravR^iddharyashvasya yaj~naiH || 3.31.3
abhi jaitrIrasachanta spR^idhAnaM mahi jyotistamaso nirajAnan |taM jAnatIH pratyudAyannuShAsaH patirgavAmabhavadeka indraH || 3.31.4
vILau satIrabhi dhIrA atR^indanprAchAhinvanmanasA sapta viprAH |vishvAmavindanpathyAmR^itasya prajAnannittA namasA vivesha || 3.31.5
vidadyadI saramA rugNamadrermahi pAthaH pUrvyaM sadhryakkaH |agraM nayatsupadyakSharANAmachChA ravaM prathamA jAnatI gAt || 3.31.6
agachChadu vipratamaH sakhIyannasUdayatsukR^ite garbhamadriH |sasAna maryo yuvabhirmakhasyannathAbhavada~NgirAH sadyo archan || 3.31.7
sataHsataH pratimAnaM purobhUrvishvA veda janimA hanti shuShNam |pra No divaH padavIrgavyurarchansakhA sakhI.Nramu~nchanniravadyAt || 3.31.8
ni gavyatA manasA sedurarkaiH kR^iNvAnAso amR^itatvAya gAtum |idaM chinnu sadanaM bhUryeShAM yena mAsA.N asiShAsannR^itena || 3.31.9
sampashyamAnA amadannabhi svaM payaH pratnasya retaso dughAnAH |vi rodasI atapadghoSha eShAM jAte niShThAmadadhurgoShu vIrAn || 3.31.10
sa jAtebhirvR^itrahA sedu havyairudusriyA asR^ijadindro arkaiH |urUchyasmai ghR^itavadbharantI madhu svAdma duduhe jenyA gauH || 3.31.11
pitre chichchakruH sadanaM samasmai mahi tviShImatsukR^ito vi hi khyan |viShkabhnantaH skambhanenA janitrI AsInA UrdhvaM rabhasaM vi minvan || 3.31.12
mahI yadi dhiShaNA shishnathe dhAtsadyovR^idhaM vibhvaM rodasyoH |giro yasminnanavadyAH samIchIrvishvA indrAya taviShIranuttAH || 3.31.13
mahyA te sakhyaM vashmi shaktIrA vR^itraghne niyuto yanti pUrvIH |mahi stotramava Aganma sUrerasmAkaM su maghavanbodhi gopAH || 3.31.14
mahi kShetraM puru shchandraM vividvAnAditsakhibhyashcharathaM samairat |indro nR^ibhirajanaddIdyAnaH sAkaM sUryamuShasaM gAtumagnim || 3.31.15
apashchideSha vibhvo damUnAH pra sadhrIchIrasR^ijadvishvashchandrAH |madhvaH punAnAH kavibhiH pavitrairdyubhirhinvantyaktubhirdhanutrIH || 3.31.16
anu kR^iShNe vasudhitI jihAte ubhe sUryasya maMhanA yajatre |pari yatte mahimAnaM vR^ijadhyai sakhAya indra kAmyA R^ijipyAH || 3.31.17
patirbhava vR^itrahansUnR^itAnAM girAM vishvAyurvR^iShabho vayodhAH |A no gahi sakhyebhiH shivebhirmahAnmahIbhirUtibhiH saraNyan || 3.31.18
tama~NgirasvannamasA saparyannavyaM kR^iNomi sanyase purAjAm |druho vi yAhi bahulA adevIH svashcha no maghavansAtaye dhAH || 3.31.19
mihaH pAvakAH pratatA abhUvansvasti naH pipR^ihi pAramAsAm |indra tvaM rathiraH pAhi no riSho makShUmakShU kR^iNuhi gojito naH || 3.31.20
adediShTa vR^itrahA gopatirgA antaH kR^iShNA.N aruShairdhAmabhirgAt |pra sUnR^itA dishamAna R^itena durashcha vishvA avR^iNodapa svAH || 3.31.21
shunaM huvema maghavAnamindramasminbhare nR^itamaM vAjasAtau |shR^iNvantamugramUtaye samatsu ghnantaM vR^itrANi saMjitaM dhanAnAm || 3.31.22

indra somaM somapate pibemaM mAdhyaMdinaM savanaM chAru yatte |prapruthyA shipre maghavannR^ijIShinvimuchyA harI iha mAdayasva || 3.32.1
gavAshiraM manthinamindra shukraM pibA somaM rarimA te madAya |brahmakR^itA mArutenA gaNena sajoShA rudraistR^ipadA vR^iShasva || 3.32.2
ye te shuShmaM ye taviShImavardhannarchanta indra marutasta ojaH |mAdhyaMdine savane vajrahasta pibA rudrebhiH sagaNaH sushipra || 3.32.3
ta innvasya madhumadvivipra indrasya shardho maruto ya Asan |yebhirvR^itrasyeShito vivedAmarmaNo manyamAnasya marma || 3.32.4
manuShvadindra savanaM juShANaH pibA somaM shashvate vIryAya |sa A vavR^itsva haryashva yaj~naiH saraNyubhirapo arNA sisarShi || 3.32.5
tvamapo yaddha vR^itraM jaghanvA.N atyA.N iva prAsR^ijaH sartavAjau |shayAnamindra charatA vadhena vavrivAMsaM pari devIradevam || 3.32.6
yajAma innamasA vR^iddhamindraM bR^ihantamR^iShvamajaraM yuvAnam |yasya priye mamaturyaj~niyasya na rodasI mahimAnaM mamAte || 3.32.7
indrasya karma sukR^itA purUNi vratAni devA na minanti vishve |dAdhAra yaH pR^ithivIM dyAmutemAM jajAna sUryamuShasaM sudaMsAH || 3.32.8
adrogha satyaM tava tanmahitvaM sadyo yajjAto apibo ha somam |na dyAva indra tavasasta ojo nAhA na mAsAH sharado varanta || 3.32.9
tvaM sadyo apibo jAta indra madAya somaM parame vyoman |yaddha dyAvApR^ithivI AviveshIrathAbhavaH pUrvyaH kArudhAyAH || 3.32.10
ahannahiM parishayAnamarNa ojAyamAnaM tuvijAta tavyAn |na te mahitvamanu bhUdadha dyauryadanyayA sphigyA kShAmavasthAH || 3.32.11
yaj~no hi ta indra vardhano bhUduta priyaH sutasomo miyedhaH |yaj~nena yaj~namava yaj~niyaH sanyaj~naste vajramahihatya Avat || 3.32.12
yaj~nenendramavasA chakre arvAgainaM sumnAya navyase vavR^ityAm |yaH stomebhirvAvR^idhe pUrvyebhiryo madhyamebhiruta nUtanebhiH || 3.32.13
viveSha yanmA dhiShaNA jajAna stavai purA pAryAdindramahnaH |aMhaso yatra pIparadyathA no nAveva yAntamubhaye havante || 3.32.14
ApUrNo asya kalashaH svAhA sekteva koshaM sisiche pibadhyai |samu priyA AvavR^itranmadAya pradakShiNidabhi somAsa indram || 3.32.15
na tvA gabhIraH puruhUta sindhurnAdrayaH pari Shanto varanta |itthA sakhibhya iShito yadindrA dR^iLhaM chidarujo gavyamUrvam || 3.32.16
shunaM huvema maghavAnamindramasminbhare nR^itamaM vAjasAtau |shR^iNvantamugramUtaye samatsu ghnantaM vR^itrANi saMjitaM dhanAnAm || 3.32.17

pra parvatAnAmushatI upasthAdashve iva viShite hAsamAne |gAveva shubhre mAtarA rihANe vipAT ChutudrI payasA javete || 3.33.1
indreShite prasavaM bhikShamANe achChA samudraM rathyeva yAthaH |samArANe UrmibhiH pinvamAne anyA vAmanyAmapyeti shubhre || 3.33.2
achChA sindhuM mAtR^itamAmayAsaM vipAshamurvIM subhagAmaganma |vatsamiva mAtarA saMrihANe samAnaM yonimanu saMcharantI || 3.33.3
enA vayaM payasA pinvamAnA anu yoniM devakR^itaM charantIH |na vartave prasavaH sargataktaH kiMyurvipro nadyo johavIti || 3.33.4
ramadhvaM me vachase somyAya R^itAvarIrupa muhUrtamevaiH |pra sindhumachChA bR^ihatI manIShAvasyurahve kushikasya sUnuH || 3.33.5
indro asmA.N aradadvajrabAhurapAhanvR^itraM paridhiM nadInAm |devo.anayatsavitA supANistasya vayaM prasave yAma urvIH || 3.33.6
pravAchyaM shashvadhA vIryaM tadindrasya karma yadahiM vivR^ishchat |vi vajreNa pariShado jaghAnAyannApo.ayanamichChamAnAH || 3.33.7
etadvacho jaritarmApi mR^iShThA A yatte ghoShAnuttarA yugAni |uktheShu kAro prati no juShasva mA no ni kaH puruShatrA namaste || 3.33.8
o Shu svasAraH kArave shR^iNota yayau vo dUrAdanasA rathena |ni ShU namadhvaM bhavatA supArA adho/akShAH sindhavaH srotyAbhiH || 3.33.9
A te kAro shR^iNavAmA vachAMsi yayAtha dUrAdanasA rathena |ni te naMsai pIpyAneva yoShA maryAyeva kanyA shashvachai te || 3.33.10
yada~Nga tvA bharatAH saMtareyurgavyangrAma iShita indrajUtaH |arShAdaha prasavaH sargatakta A vo vR^iNe sumatiM yaj~niyAnAm || 3.33.11
atAriShurbharatA gavyavaH samabhakta vipraH sumatiM nadInAm |pra pinvadhvamiShayantIH surAdhA A vakShaNAH pR^iNadhvaM yAta shIbham || 3.33.12
udva UrmiH shamyA hantvApo yoktrANi mu~nchata |mAduShkR^itau vyenasAghnyau shUnamAratAm || 3.33.13

indraH pUrbhidAtiraddAsamarkairvidadvasurdayamAno vi shatrUn |brahmajUtastanvA vAvR^idhAno bhUridAtra ApR^iNadrodasI ubhe || 3.34.1
makhasya te taviShasya pra jUtimiyarmi vAchamamR^itAya bhUShan |indra kShitInAmasi mAnuShINAM vishAM daivInAmuta pUrvayAvA || 3.34.2
indro vR^itramavR^iNochChardhanItiH pra mAyinAmaminAdvarpaNItiH |ahanvyaMsamushadhagvaneShvAvirdhenA akR^iNodrAmyANAm || 3.34.3
indraH svarShA janayannahAni jigAyoshigbhiH pR^itanA abhiShTiH |prArochayanmanave ketumahnAmavindajjyotirbR^ihate raNAya || 3.34.4
indrastujo barhaNA A vivesha nR^ivaddadhAno naryA purUNi |achetayaddhiya imA jaritre premaM varNamatirachChukramAsAm || 3.34.5
maho mahAni panayantyasyendrasya karma sukR^itA purUNi |vR^ijanena vR^ijinAnsaM pipeSha mAyAbhirdasyU.NrabhibhUtyojAH || 3.34.6
yudhendro mahnA varivashchakAra devebhyaH satpatishcharShaNiprAH |vivasvataH sadane asya tAni viprA ukthebhiH kavayo gR^iNanti || 3.34.7
satrAsAhaM vareNyaM sahodAM sasavAMsaM svarapashcha devIH |sasAna yaH pR^ithivIM dyAmutemAmindraM madantyanu dhIraNAsaH || 3.34.8
sasAnAtyA.N uta sUryaM sasAnendraH sasAna purubhojasaM gAm |hiraNyayamuta bhogaM sasAna hatvI dasyUnprAryaM varNamAvat || 3.34.9
indra oShadhIrasanodahAni vanaspatI.NrasanodantarikSham |bibheda valaM nunude vivAcho.athAbhavaddamitAbhikratUnAm || 3.34.10
shunaM huvema maghavAnamindramasminbhare nR^itamaM vAjasAtau |shR^iNvantamugramUtaye samatsu ghnantaM vR^itrANi saMjitaM dhanAnAm || 3.34.11

tiShThA harI ratha A yujyamAnA yAhi vAyurna niyuto no achCha |pibAsyandho abhisR^iShTo asme indra svAhA rarimA te madAya || 3.35.1
upAjirA puruhUtAya saptI harI rathasya dhUrShvA yunajmi |dravadyathA sambhR^itaM vishvatashchidupemaM yaj~namA vahAta indram || 3.35.2
upo nayasva vR^iShaNA tapuShpotemava tvaM vR^iShabha svadhAvaH |grasetAmashvA vi mucheha shoNA divedive sadR^ishIraddhi dhAnAH || 3.35.3
brahmaNA te brahmayujA yunajmi harI sakhAyA sadhamAda AshU |sthiraM rathaM sukhamindrAdhitiShThanprajAnanvidvA.N upa yAhi somam || 3.35.4
mA te harI vR^iShaNA vItapR^iShThA ni rIramanyajamAnAso anye |atyAyAhi shashvato vayaM te.araM sutebhiH kR^iNavAma somaiH || 3.35.5
tavAyaM somastvamehyarvA~NChashvattamaM sumanA asya pAhi |asminyaj~ne barhiShyA niShadyA dadhiShvemaM jaThara indumindra || 3.35.6
stIrNaM te barhiH suta indra somaH kR^itA dhAnA attave te haribhyAm |tadokase purushAkAya vR^iShNe marutvate tubhyaM rAtA havIMShi || 3.35.7
imaM naraH parvatAstubhyamApaH samindra gobhirmadhumantamakran |tasyAgatyA sumanA R^iShva pAhi prajAnanvidvAnpathyA anu svAH || 3.35.8
yA.N Abhajo maruta indra some ye tvAmavardhannabhavangaNaste |tebhiretaM sajoShA vAvashAno.agneH piba jihvayA somamindra || 3.35.9
indra piba svadhayA chitsutasyAgnervA pAhi jihvayA yajatra |adhvaryorvA prayataM shakra hastAddhoturvA yaj~naM haviSho juShasva || 3.35.10
shunaM huvema maghavAnamindramasminbhare nR^itamaM vAjasAtau |shR^iNvantamugramUtaye samatsu ghnantaM vR^itrANi saMjitaM dhanAnAm || 3.35.11

imAmU Shu prabhR^itiM sAtaye dhAH shashvachChashvadUtibhiryAdamAnaH |sutesute vAvR^idhe vardhanebhiryaH karmabhirmahadbhiH sushruto bhUt || 3.36.1
indrAya somAH pradivo vidAnA R^ibhuryebhirvR^iShaparvA vihAyAH |prayamyamAnAnprati ShU gR^ibhAyendra piba vR^iShadhUtasya vR^iShNaH || 3.36.2
pibA vardhasva tava ghA sutAsa indra somAsaH prathamA uteme |yathApibaH pUrvyA.N indra somA.N evA pAhi panyo adyA navIyAn || 3.36.3
mahA.N amatro vR^ijane virapshyugraM shavaH patyate dhR^iShNvojaH |nAha vivyAcha pR^ithivI chanainaM yatsomAso haryashvamamandan || 3.36.4
mahA.N ugro vAvR^idhe vIryAya samAchakre vR^iShabhaH kAvyena |indro bhago vAjadA asya gAvaH pra jAyante dakShiNA asya pUrvIH || 3.36.5
pra yatsindhavaH prasavaM yathAyannApaH samudraM rathyeva jagmuH |atashchidindraH sadaso varIyAnyadIM somaH pR^iNati dugdho aMshuH || 3.36.6
samudreNa sindhavo yAdamAnA indrAya somaM suShutaM bharantaH |aMshuM duhanti hastino bharitrairmadhvaH punanti dhArayA pavitraiH || 3.36.7
hradA iva kukShayaH somadhAnAH samI vivyAcha savanA purUNi |annA yadindraH prathamA vyAsha vR^itraM jaghanvA.N avR^iNIta somam || 3.36.8
A tU bhara mAkiretatpari ShThAdvidmA hi tvA vasupatiM vasUnAm |indra yatte mAhinaM datramastyasmabhyaM taddharyashva pra yandhi || 3.36.9
asme pra yandhi maghavannR^ijIShinnindra rAyo vishvavArasya bhUreH |asme shataM sharado jIvase dhA asme vIrA~nChashvata indra shiprin || 3.36.10
shunaM huvema maghavAnamindramasminbhare nR^itamaM vAjasAtau |shR^iNvantamugramUtaye samatsu ghnantaM vR^itrANi saMjitaM dhanAnAm || 3.36.11

vArtrahatyAya shavase pR^itanAShAhyAya cha |indra tvA vartayAmasi || 3.37.1
arvAchInaM su te mana uta chakShuH shatakrato |indra kR^iNvantu vAghataH || 3.37.2
nAmAni te shatakrato vishvAbhirgIrbhirImahe |indrAbhimAtiShAhye || 3.37.3
puruShTutasya dhAmabhiH shatena mahayAmasi |indrasya charShaNIdhR^itaH || 3.37.4
indraM vR^itrAya hantave puruhUtamupa bruve |bhareShu vAjasAtaye || 3.37.5
vAjeShu sAsahirbhava tvAmImahe shatakrato |indra vR^itrAya hantave || 3.37.6
dyumneShu pR^itanAjye pR^itsutUrShu shravassu cha |indra sAkShvAbhimAtiShu || 3.37.7
shuShmintamaM na Utaye dyumninaM pAhi jAgR^ivim |indra somaM shatakrato || 3.37.8
indriyANi shatakrato yA te janeShu pa~nchasu |indra tAni ta A vR^iNe || 3.37.9
agannindra shravo bR^ihaddyumnaM dadhiShva duShTaram |utte shuShmaM tirAmasi || 3.37.10
arvAvato na A gahyatho shakra parAvataH |u loko yaste adriva indreha tata A gahi || 3.37.11

abhi taShTeva dIdhayA manIShAmatyo na vAjI sudhuro jihAnaH |abhi priyANi marmR^ishatparANi kavI.NrichChAmi saMdR^ishe sumedhAH || 3.38.1
inota pR^ichCha janimA kavInAM manodhR^itaH sukR^itastakShata dyAm |imA u te praNyo vardhamAnA manovAtA adha nu dharmaNi gman || 3.38.2
ni ShImidatra guhyA dadhAnA uta kShatrAya rodasI sama~njan |saM mAtrAbhirmamire yemururvI antarmahI samR^ite dhAyase dhuH || 3.38.3
AtiShThantaM pari vishve abhUSha~nChriyo vasAnashcharati svarochiH |mahattadvR^iShNo asurasya nAmA vishvarUpo amR^itAni tasthau || 3.38.4
asUta pUrvo vR^iShabho jyAyAnimA asya shurudhaH santi pUrvIH |divo napAtA vidathasya dhIbhiH kShatraM rAjAnA pradivo dadhAthe || 3.38.5
trINi rAjAnA vidathe purUNi pari vishvAni bhUShathaH sadAMsi |apashyamatra manasA jaganvAnvrate gandharvA.N api vAyukeshAn || 3.38.6
tadinnvasya vR^iShabhasya dhenorA nAmabhirmamire sakmyaM goH |anyadanyadasuryaM vasAnA ni mAyino mamire rUpamasmin || 3.38.7
tadinnvasya saviturnakirme hiraNyayImamatiM yAmashishret |A suShTutI rodasI vishvaminve apIva yoShA janimAni vavre || 3.38.8
yuvaM pratnasya sAdhatho maho yaddaivI svastiH pari NaH syAtam |gopAjihvasya tasthuSho virUpA vishve pashyanti mAyinaH kR^itAni || 3.38.9
shunaM huvema maghavAnamindramasminbhare nR^itamaM vAjasAtau |shR^iNvantamugramUtaye samatsu ghnantaM vR^itrANi saMjitaM dhanAnAm || 3.38.10

indraM matirhR^ida A vachyamAnAchChA patiM stomataShTA jigAti |yA jAgR^ivirvidathe shasyamAnendra yatte jAyate viddhi tasya || 3.39.1
divashchidA pUrvyA jAyamAnA vi jAgR^ivirvidathe shasyamAnA |bhadrA vastrANyarjunA vasAnA seyamasme sanajA pitryA dhIH || 3.39.2
yamA chidatra yamasUrasUta jihvAyA agraM patadA hyasthAt |vapUMShi jAtA mithunA sachete tamohanA tapuSho budhna etA || 3.39.3
nakireShAM ninditA martyeShu ye asmAkaM pitaro goShu yodhAH |indra eShAM dR^iMhitA mAhinAvAnudgotrANi sasR^ije daMsanAvAn || 3.39.4
sakhA ha yatra sakhibhirnavagvairabhij~nvA satvabhirgA anugman |satyaM tadindro dashabhirdashagvaiH sUryaM viveda tamasi kShiyantam || 3.39.5
indro madhu sambhR^itamusriyAyAM padvadviveda shaphavanname goH |guhA hitaM guhyaM gULhamapsu haste dadhe dakShiNe dakShiNAvAn || 3.39.6
jyotirvR^iNIta tamaso vijAnannAre syAma duritAdabhIke |imA giraH somapAH somavR^iddha juShasvendra purutamasya kAroH || 3.39.7
jyotiryaj~nAya rodasI anu ShyAdAre syAma duritasya bhUreH |bhUri chiddhi tujato martyasya supArAso vasavo barhaNAvat || 3.39.8
shunaM huvema maghavAnamindramasminbhare nR^itamaM vAjasAtau |shR^iNvantamugramUtaye samatsu ghnantaM vR^itrANi saMjitaM dhanAnAm || 3.39.9

indra tvA vR^iShabhaM vayaM sute some havAmahe |sa pAhi madhvo andhasaH || 3.40.1
indra kratuvidaM sutaM somaM harya puruShTuta |pibA vR^iShasva tAtR^ipim || 3.40.2
indra pra No dhitAvAnaM yaj~naM vishvebhirdevebhiH |tira stavAna vishpate || 3.40.3
indra somAH sutA ime tava pra yanti satpate |kShayaM chandrAsa indavaH || 3.40.4
dadhiShvA jaThare sutaM somamindra vareNyam |tava dyukShAsa indavaH || 3.40.5
girvaNaH pAhi naH sutaM madhordhArAbhirajyase |indra tvAdAtamidyashaH || 3.40.6
abhi dyumnAni vanina indraM sachante akShitA |pItvI somasya vAvR^idhe || 3.40.7
arvAvato na A gahi parAvatashcha vR^itrahan |imA juShasva no giraH || 3.40.8
yadantarA parAvatamarvAvataM cha hUyase |indreha tata A gahi || 3.40.9

A tU na indra madryagghuvAnaH somapItaye |haribhyAM yAhyadrivaH || 3.41.1
satto hotA na R^itviyastistire barhirAnuShak |ayujranprAtaradrayaH || 3.41.2
imA brahma brahmavAhaH kriyanta A barhiH sIda |vIhi shUra puroLAsham || 3.41.3
rArandhi savaneShu Na eShu stomeShu vR^itrahan |uktheShvindra girvaNaH || 3.41.4
matayaH somapAmuruM rihanti shavasaspatim |indraM vatsaM na mAtaraH || 3.41.5
sa mandasvA hyandhaso rAdhase tanvA mahe |na stotAraM nide karaH || 3.41.6
vayamindra tvAyavo haviShmanto jarAmahe |uta tvamasmayurvaso || 3.41.7
mAre asmadvi mumucho haripriyArvA~NyAhi |indra svadhAvo matsveha || 3.41.8
arvA~nchaM tvA sukhe rathe vahatAmindra keshinA |ghR^itasnU barhirAsade || 3.41.9

upa naH sutamA gahi somamindra gavAshiram |haribhyAM yaste asmayuH || 3.42.1
tamindra madamA gahi barhiHShThAM grAvabhiH sutam |kuvinnvasya tR^ipNavaH || 3.42.2
indramitthA giro mamAchChAguriShitA itaH |AvR^ite somapItaye || 3.42.3
indraM somasya pItaye stomairiha havAmahe |ukthebhiH kuvidAgamat || 3.42.4
indra somAH sutA ime tAndadhiShva shatakrato |jaThare vAjinIvaso || 3.42.5
vidmA hi tvA dhanaMjayaM vAjeShu dadhR^iShaM kave |adhA te sumnamImahe || 3.42.6
imamindra gavAshiraM yavAshiraM cha naH piba |AgatyA vR^iShabhiH sutam || 3.42.7
tubhyedindra sva okye somaM chodAmi pItaye |eSha rArantu te hR^idi || 3.42.8
tvAM sutasya pItaye pratnamindra havAmahe |kushikAso avasyavaH || 3.42.9

A yAhyarvA~Nupa vandhureShThAstavedanu pradivaH somapeyam |priyA sakhAyA vi muchopa barhistvAmime havyavAho havante || 3.43.1
A yAhi pUrvIrati charShaNIrA.N arya AshiSha upa no haribhyAm |imA hi tvA matayaH stomataShTA indra havante sakhyaM juShANAH || 3.43.2
A no yaj~naM namovR^idhaM sajoShA indra deva haribhiryAhi tUyam |ahaM hi tvA matibhirjohavImi ghR^itaprayAH sadhamAde madhUnAm || 3.43.3
A cha tvAmetA vR^iShaNA vahAto harI sakhAyA sudhurA sva~NgA |dhAnAvadindraH savanaM juShANaH sakhA sakhyuH shR^iNavadvandanAni || 3.43.4
kuvinmA gopAM karase janasya kuvidrAjAnaM maghavannR^ijIShin |kuvinma R^iShiM papivAMsaM sutasya kuvinme vasvo amR^itasya shikShAH || 3.43.5
A tvA bR^ihanto harayo yujAnA arvAgindra sadhamAdo vahantu |pra ye dvitA diva R^i~njantyAtAH susammR^iShTAso vR^iShabhasya mUrAH || 3.43.6
indra piba vR^iShadhUtasya vR^iShNa A yaM te shyena ushate jabhAra |yasya made chyAvayasi pra kR^iShTIryasya made apa gotrA vavartha || 3.43.7
shunaM huvema maghavAnamindramasminbhare nR^itamaM vAjasAtau |shR^iNvantamugramUtaye samatsu ghnantaM vR^itrANi saMjitaM dhanAnAm || 3.43.8

ayaM te astu haryataH soma A haribhiH sutaH |juShANa indra haribhirna A gahyA tiShTha haritaM ratham || 3.44.1
haryannuShasamarchayaH sUryaM haryannarochayaH |vidvA.NshchikitvAnharyashva vardhasa indra vishvA abhi shriyaH || 3.44.2
dyAmindro haridhAyasaM pR^ithivIM harivarpasam |adhArayaddharitorbhUri bhojanaM yayorantarharishcharat || 3.44.3
jaj~nAno harito vR^iShA vishvamA bhAti rochanam |haryashvo haritaM dhatta AyudhamA vajraM bAhvorharim || 3.44.4
indro haryantamarjunaM vajraM shukrairabhIvR^itam |apAvR^iNoddharibhiradribhiH sutamudgA haribhirAjata || 3.44.5

A mandrairindra haribhiryAhi mayUraromabhiH |mA tvA ke chinni yamanviM na pAshino.ati dhanveva tA.N ihi || 3.45.1
vR^itrakhAdo valaMrujaH purAM darmo apAmajaH |sthAtA rathasya haryorabhisvara indro dR^iLhA chidArujaH || 3.45.2
gambhIrA.N udadhI.Nriva kratuM puShyasi gA iva |pra sugopA yavasaM dhenavo yathA hradaM kulyA ivAshata || 3.45.3
A nastujaM rayiM bharAMshaM na pratijAnate |vR^ikShaM pakvaM phalama~NkIva dhUnuhIndra sampAraNaM vasu || 3.45.4
svayurindra svarALasi smaddiShTiH svayashastaraH |sa vAvR^idhAna ojasA puruShTuta bhavA naH sushravastamaH || 3.45.5

yudhmasya te vR^iShabhasya svarAja ugrasya yUnaH sthavirasya ghR^iShveH |ajUryato vajriNo vIryANIndra shrutasya mahato mahAni || 3.46.1
mahA.N asi mahiSha vR^iShNyebhirdhanaspR^idugra sahamAno anyAn |eko vishvasya bhuvanasya rAjA sa yodhayA cha kShayayA cha janAn || 3.46.2
pra mAtrAbhI ririche rochamAnaH pra devebhirvishvato apratItaH |pra majmanA diva indraH pR^ithivyAH prorormaho antarikShAdR^ijIShI || 3.46.3
uruM gabhIraM januShAbhyugraM vishvavyachasamavataM matInAm |indraM somAsaH pradivi sutAsaH samudraM na sravata A vishanti || 3.46.4
yaM somamindra pR^ithivIdyAvA garbhaM na mAtA bibhR^itastvAyA |taM te hinvanti tamu te mR^ijantyadhvaryavo vR^iShabha pAtavA u || 3.46.5

marutvA.N indra vR^iShabho raNAya pibA somamanuShvadhaM madAya |A si~nchasva jaThare madhva UrmiM tvaM rAjAsi pradivaH sutAnAm || 3.47.1
sajoShA indra sagaNo marudbhiH somaM piba vR^itrahA shUra vidvAn |jahi shatrU.Nrapa mR^idho nudasvAthAbhayaM kR^iNuhi vishvato naH || 3.47.2
uta R^itubhirR^itupAH pAhi somamindra devebhiH sakhibhiH sutaM naH |yA.N Abhajo maruto ye tvAnvahanvR^itramadadhustubhyamojaH || 3.47.3
ye tvAhihatye maghavannavardhanye shAmbare harivo ye gaviShTau |ye tvA nUnamanumadanti viprAH pibendra somaM sagaNo marudbhiH || 3.47.4
marutvantaM vR^iShabhaM vAvR^idhAnamakavAriM divyaM shAsamindram |vishvAsAhamavase nUtanAyograM sahodAmiha taM huvema || 3.47.5

sadyo ha jAto vR^iShabhaH kanInaH prabhartumAvadandhasaH sutasya |sAdhoH piba pratikAmaM yathA te rasAshiraH prathamaM somyasya || 3.48.1
yajjAyathAstadaharasya kAmeM.ashoH pIyUShamapibo giriShThAm |taM te mAtA pari yoShA janitrI mahaH piturdama Asi~nchadagre || 3.48.2
upasthAya mAtaramannamaiTTa tigmamapashyadabhi somamUdhaH |prayAvayannacharadgR^itso anyAnmahAni chakre purudhapratIkaH || 3.48.3
ugrasturAShALabhibhUtyojA yathAvashaM tanvaM chakra eShaH |tvaShTAramindro januShAbhibhUyAmuShyA somamapibachchamUShu || 3.48.4
shunaM huvema maghavAnamindramasminbhare nR^itamaM vAjasAtau |shR^iNvantamugramUtaye samatsu ghnantaM vR^itrANi saMjitaM dhanAnAm || 3.48.5

shaMsA mahAmindraM yasminvishvA A kR^iShTayaH somapAH kAmamavyan |yaM sukratuM dhiShaNe vibhvataShTaM ghanaM vR^itrANAM janayanta devAH || 3.49.1
yaM nu nakiH pR^itanAsu svarAjaM dvitA tarati nR^itamaM hariShThAm |inatamaH satvabhiryo ha shUShaiH pR^ithujrayA aminAdAyurdasyoH || 3.49.2
sahAvA pR^itsu taraNirnArvA vyAnashI rodasI mehanAvAn |bhago na kAre havyo matInAM piteva chAruH suhavo vayodhAH || 3.49.3
dhartA divo rajasaspR^iShTa Urdhvo ratho na vAyurvasubhirniyutvAn |kShapAM vastA janitA sUryasya vibhaktA bhAgaM dhiShaNeva vAjam || 3.49.4
shunaM huvema maghavAnamindramasminbhare nR^itamaM vAjasAtau |shR^iNvantamugramUtaye samatsu ghnantaM vR^itrANi saMjitaM dhanAnAm || 3.49.5

indraH svAhA pibatu yasya soma AgatyA tumro vR^iShabho marutvAn |oruvyachAH pR^iNatAmebhirannairAsya havistanvaH kAmamR^idhyAH || 3.50.1
A te saparyU javase yunajmi yayoranu pradivaH shruShTimAvaH |iha tvA dheyurharayaH sushipra pibA tvasya suShutasya chAroH || 3.50.2
gobhirmimikShuM dadhire supAramindraM jyaiShThyAya dhAyase gR^iNAnAH |mandAnaH somaM papivA.N R^ijIShinsamasmabhyaM purudhA gA iShaNya || 3.50.3
imaM kAmaM mandayA gobhirashvaishchandravatA rAdhasA paprathashcha |svaryavo matibhistubhyaM viprA indrAya vAhaH kushikAso akran || 3.50.4
shunaM huvema maghavAnamindramasminbhare nR^itamaM vAjasAtau |shR^iNvantamugramUtaye samatsu ghnantaM vR^itrANi saMjitaM dhanAnAm || 3.50.5

charShaNIdhR^itaM maghavAnamukthyamindraM giro bR^ihatIrabhyanUShata |vAvR^idhAnaM puruhUtaM suvR^iktibhiramartyaM jaramANaM divedive || 3.51.1
shatakratumarNavaM shAkinaM naraM giro ma indramupa yanti vishvataH |vAjasaniM pUrbhidaM tUrNimapturaM dhAmasAchamabhiShAchaM svarvidam || 3.51.2
Akare vasorjaritA panasyate.anehasaH stubha indro duvasyati |vivasvataH sadana A hi pipriye satrAsAhamabhimAtihanaM stuhi || 3.51.3
nR^iNAmu tvA nR^itamaM gIrbhirukthairabhi pra vIramarchatA sabAdhaH |saM sahase purumAyo jihIte namo asya pradiva eka Ishe || 3.51.4
pUrvIrasya niShShidho martyeShu purU vasUni pR^ithivI bibharti |indrAya dyAva oShadhIrutApo rayiM rakShanti jIrayo vanAni || 3.51.5
tubhyaM brahmANi gira indra tubhyaM satrA dadhire harivo juShasva |bodhyApiravaso nUtanasya sakhe vaso jaritR^ibhyo vayo dhAH || 3.51.6
indra marutva iha pAhi somaM yathA shAryAte apibaH sutasya |tava praNItI tava shUra sharmannA vivAsanti kavayaH suyaj~nAH || 3.51.7
sa vAvashAna iha pAhi somaM marudbhirindra sakhibhiH sutaM naH |jAtaM yattvA pari devA abhUShanmahe bharAya puruhUta vishve || 3.51.8
aptUrye maruta ApireSho.amandannindramanu dAtivArAH |tebhiH sAkaM pibatu vR^itrakhAdaH sutaM somaM dAshuShaH sve sadhasthe || 3.51.9
idaM hyanvojasA sutaM rAdhAnAM pate |pibA tvasya girvaNaH || 3.51.10
yaste anu svadhAmasatsute ni yachCha tanvam |sa tvA mamattu somyam || 3.51.11
pra te ashnotu kukShyoH prendra brahmaNA shiraH |pra bAhU shUra rAdhase || 3.51.12

dhAnAvantaM karambhiNamapUpavantamukthinam |indra prAtarjuShasva naH || 3.52.1
puroLAshaM pachatyaM juShasvendrA gurasva cha |tubhyaM havyAni sisrate || 3.52.2
puroLAshaM cha no ghaso joShayAse girashcha naH |vadhUyuriva yoShaNAm || 3.52.3
puroLAshaM sanashruta prAtaHsAve juShasva naH |indra kraturhi te bR^ihan || 3.52.4
mAdhyaMdinasya savanasya dhAnAH puroLAshamindra kR^iShveha chArum |pra yatstotA jaritA tUrNyartho vR^iShAyamANa upa gIrbhirITTe || 3.52.5
tR^itIye dhAnAH savane puruShTuta puroLAshamAhutaM mAmahasva naH |R^ibhumantaM vAjavantaM tvA kave prayasvanta upa shikShema dhItibhiH || 3.52.6
pUShaNvate te chakR^imA karambhaM harivate haryashvAya dhAnAH |apUpamaddhi sagaNo marudbhiH somaM piba vR^itrahA shUra vidvAn || 3.52.7
prati dhAnA bharata tUyamasmai puroLAshaM vIratamAya nR^iNAm |divedive sadR^ishIrindra tubhyaM vardhantu tvA somapeyAya dhR^iShNo || 3.52.8

indrAparvatA bR^ihatA rathena vAmIriSha A vahataM suvIrAH |vItaM havyAnyadhvareShu devA vardhethAM gIrbhiriLayA madantA || 3.53.1
tiShThA su kaM maghavanmA parA gAH somasya nu tvA suShutasya yakShi |piturna putraH sichamA rabhe ta indra svAdiShThayA girA shachIvaH || 3.53.2
shaMsAvAdhvaryo prati me gR^iNIhIndrAya vAhaH kR^iNavAva juShTam |edaM barhiryajamAnasya sIdAthA cha bhUdukthamindrAya shastam || 3.53.3
jAyedastaM maghavansedu yonistadittvA yuktA harayo vahantu |yadA kadA cha sunavAma somamagniShTvA dUto dhanvAtyachCha || 3.53.4
parA yAhi maghavannA cha yAhIndra bhrAtarubhayatrA te artham |yatrA rathasya bR^ihato nidhAnaM vimochanaM vAjino rAsabhasya || 3.53.5
apAH somamastamindra pra yAhi kalyANIrjAyA suraNaM gR^ihe te |yatrA rathasya bR^ihato nidhAnaM vimochanaM vAjino dakShiNAvat || 3.53.6
ime bhojA a~Ngiraso virUpA divasputrAso asurasya vIrAH |vishvAmitrAya dadato maghAni sahasrasAve pra tiranta AyuH || 3.53.7
rUpaMrUpaM maghavA bobhavIti mAyAH kR^iNvAnastanvaM pari svAm |triryaddivaH pari muhUrtamAgAtsvairmantrairanR^itupA R^itAvA || 3.53.8
mahA.N R^iShirdevajA devajUto.astabhnAtsindhumarNavaM nR^ichakShAH |vishvAmitro yadavahatsudAsamapriyAyata kushikebhirindraH || 3.53.9
haMsA iva kR^iNutha shlokamadribhirmadanto gIrbhiradhvare sute sachA |devebhirviprA R^iShayo nR^ichakShaso vi pibadhvaM kushikAH somyaM madhu || 3.53.10
upa preta kushikAshchetayadhvamashvaM rAye pra mu~nchatA sudAsaH |rAjA vR^itraM ja~NghanatprAgapAgudagathA yajAte vara A pR^ithivyAH || 3.53.11
ya ime rodasI ubhe ahamindramatuShTavam |vishvAmitrasya rakShati brahmedaM bhArataM janam || 3.53.12
vishvAmitrA arAsata brahmendrAya vajriNe |karadinnaH surAdhasaH || 3.53.13
kiM te kR^iNvanti kIkaTeShu gAvo nAshiraM duhre na tapanti gharmam |A no bhara pramagandasya vedo naichAshAkhaM maghavanrandhayA naH || 3.53.14
sasarparIramatiM bAdhamAnA bR^ihanmimAya jamadagnidattA |A sUryasya duhitA tatAna shravo deveShvamR^itamajuryam || 3.53.15
sasarparIrabharattUyamebhyo.adhi shravaH pA~nchajanyAsu kR^iShTiShu |sA pakShyA navyamAyurdadhAnA yAM me palastijamadagnayo daduH || 3.53.16
sthirau gAvau bhavatAM vILurakSho meShA vi varhi mA yugaM vi shAri |indraH pAtalye dadatAM sharItorariShTaneme abhi naH sachasva || 3.53.17
balaM dhehi tanUShu no balamindrAnaLutsu naH |balaM tokAya tanayAya jIvase tvaM hi baladA asi || 3.53.18
abhi vyayasva khadirasya sAramojo dhehi spandane shiMshapAyAm |akSha vILo vILita vILayasva mA yAmAdasmAdava jIhipo naH || 3.53.19
ayamasmAnvanaspatirmA cha hA mA cha rIriShat |svastyA gR^ihebhya AvasA A vimochanAt || 3.53.20
indrotibhirbahulAbhirno adya yAchChreShThAbhirmaghava~nChUra jinva |yo no dveShTyadharaH saspadIShTa yamu dviShmastamu prANo jahAtu || 3.53.21
parashuM chidvi tapati shimbalaM chidvi vR^ishchati |ukhA chidindra yeShantI prayastA phenamasyati || 3.53.22
na sAyakasya chikite janAso lodhaM nayanti pashu manyamAnAH |nAvAjinaM vAjinA hAsayanti na gardabhaM puro ashvAnnayanti || 3.53.23
ima indra bharatasya putrA apapitvaM chikiturna prapitvam |hinvantyashvamaraNaM na nityaM jyAvAjaM pari NayantyAjau || 3.53.24

imaM mahe vidathyAya shUShaM shashvatkR^itva IDyAya pra jabhruH |shR^iNotu no damyebhiranIkaiH shR^iNotvagnirdivyairajasraH || 3.54.1
mahi mahe dive archA pR^ithivyai kAmo ma ichCha~ncharati prajAnan |yayorha stome vidatheShu devAH saparyavo mAdayante sachAyoH || 3.54.2
yuvorR^itaM rodasI satyamastu mahe Shu NaH suvitAya pra bhUtam |idaM dive namo agne pR^ithivyai saparyAmi prayasA yAmi ratnam || 3.54.3
uto hi vAM pUrvyA Avividra R^itAvarI rodasI satyavAchaH |narashchidvAM samithe shUrasAtau vavandire pR^ithivi vevidAnAH || 3.54.4
ko addhA veda ka iha pra vochaddevA.N achChA pathyA kA sameti |dadR^ishra eShAmavamA sadAMsi pareShu yA guhyeShu vrateShu || 3.54.5
kavirnR^ichakShA abhi ShImachaShTa R^itasya yonA vighR^ite madantI |nAnA chakrAte sadanaM yathA veH samAnena kratunA saMvidAne || 3.54.6
samAnyA viyute dUre/ante dhruve pade tasthaturjAgarUke |uta svasArA yuvatI bhavantI Adu bruvAte mithunAni nAma || 3.54.7
vishvedete janimA saM vivikto maho devAnbibhratI na vyathete |ejaddhruvaM patyate vishvamekaM charatpatatri viShuNaM vi jAtam || 3.54.8
sanA purANamadhyemyArAnmahaH piturjaniturjAmi tannaH |devAso yatra panitAra evairurau pathi vyute tasthurantaH || 3.54.9
imaM stomaM rodasI pra bravImyR^idUdarAH shR^iNavannagnijihvAH |mitraH samrAjo varuNo yuvAna AdityAsaH kavayaH paprathAnAH || 3.54.10
hiraNyapANiH savitA sujihvastrirA divo vidathe patyamAnaH |deveShu cha savitaH shlokamashrerAdasmabhyamA suva sarvatAtim || 3.54.11
sukR^itsupANiH svavA.N R^itAvA devastvaShTAvase tAni no dhAt |pUShaNvanta R^ibhavo mAdayadhvamUrdhvagrAvANo adhvaramataShTa || 3.54.12
vidyudrathA maruta R^iShTimanto divo maryA R^itajAtA ayAsaH |sarasvatI shR^iNavanyaj~niyAso dhAtA rayiM sahavIraM turAsaH || 3.54.13
viShNuM stomAsaH purudasmamarkA bhagasyeva kAriNo yAmani gman |urukramaH kakuho yasya pUrvIrna mardhanti yuvatayo janitrIH || 3.54.14
indro vishvairvIryaiH patyamAna ubhe A paprau rodasI mahitvA |puraMdaro vR^itrahA dhR^iShNuSheNaH saMgR^ibhyA na A bharA bhUri pashvaH || 3.54.15
nAsatyA me pitarA bandhupR^ichChA sajAtyamashvinoshchAru nAma |yuvaM hi stho rayidau no rayINAM dAtraM rakShethe akavairadabdhA || 3.54.16
mahattadvaH kavayashchAru nAma yaddha devA bhavatha vishva indre |sakha R^ibhubhiH puruhUta priyebhirimAM dhiyaM sAtaye takShatA naH || 3.54.17
aryamA No aditiryaj~niyAso.adabdhAni varuNasya vratAni |yuyota no anapatyAni gantoH prajAvAnnaH pashumA.N astu gAtuH || 3.54.18
devAnAM dUtaH purudha prasUto.anAgAnno vochatu sarvatAtA |shR^iNotu naH pR^ithivI dyaurutApaH sUryo nakShatrairurvantarikSham || 3.54.19
shR^iNvantu no vR^iShaNaH parvatAso dhruvakShemAsa iLayA madantaH |Adityairno aditiH shR^iNotu yachChantu no marutaH sharma bhadram || 3.54.20
sadA sugaH pitumA.N astu panthA madhvA devA oShadhIH saM pipR^ikta |bhago me agne sakhye na mR^idhyA udrAyo ashyAM sadanaM purukShoH || 3.54.21
svadasva havyA samiSho didIhyasmadryaksaM mimIhi shravAMsi |vishvA.N agne pR^itsu tA~njeShi shatrUnahA vishvA sumanA dIdihI naH || 3.54.22

uShasaH pUrvA adha yadvyUShurmahadvi jaj~ne akSharaM pade goH |vratA devAnAmupa nu prabhUShanmahaddevAnAmasuratvamekam || 3.55.1
mo ShU No atra juhuranta devA mA pUrve agne pitaraH padaj~nAH |purANyoH sadmanoH keturantarmahaddevAnAmasuratvamekam || 3.55.2
vi me purutrA patayanti kAmAH shamyachChA dIdye pUrvyANi |samiddhe agnAvR^itamidvadema mahaddevAnAmasuratvamekam || 3.55.3
samAno rAjA vibhR^itaH purutrA shaye shayAsu prayuto vanAnu |anyA vatsaM bharati kSheti mAtA mahaddevAnAmasuratvamekam || 3.55.4
AkShitpUrvAsvaparA anUrutsadyo jAtAsu taruNIShvantaH |antarvatIH suvate apravItA mahaddevAnAmasuratvamekam || 3.55.5
shayuH parastAdadha nu dvimAtAbandhanashcharati vatsa ekaH |mitrasya tA varuNasya vratAni mahaddevAnAmasuratvamekam || 3.55.6
dvimAtA hotA vidatheShu samrALanvagraM charati kSheti budhnaH |pra raNyAni raNyavAcho bharante mahaddevAnAmasuratvamekam || 3.55.7
shUrasyeva yudhyato antamasya pratIchInaM dadR^ishe vishvamAyat |antarmatishcharati niShShidhaM gormahaddevAnAmasuratvamekam || 3.55.8
ni veveti palito dUta AsvantarmahA.Nshcharati rochanena |vapUMShi bibhradabhi no vi chaShTe mahaddevAnAmasuratvamekam || 3.55.9
viShNurgopAH paramaM pAti pAthaH priyA dhAmAnyamR^itA dadhAnaH |agniShTA vishvA bhuvanAni veda mahaddevAnAmasuratvamekam || 3.55.10
nAnA chakrAte yamyA vapUMShi tayoranyadrochate kR^iShNamanyat |shyAvI cha yadaruShI cha svasArau mahaddevAnAmasuratvamekam || 3.55.11
mAtA cha yatra duhitA cha dhenU sabardughe dhApayete samIchI |R^itasya te sadasILe antarmahaddevAnAmasuratvamekam || 3.55.12
anyasyA vatsaM rihatI mimAya kayA bhuvA ni dadhe dhenurUdhaH |R^itasya sA payasApinvateLA mahaddevAnAmasuratvamekam || 3.55.13
padyA vaste pururUpA vapUMShyUrdhvA tasthau tryaviM rerihANA |R^itasya sadma vi charAmi vidvAnmahaddevAnAmasuratvamekam || 3.55.14
pade iva nihite dasme antastayoranyadguhyamAviranyat |sadhrIchInA pathyA sA viShUchI mahaddevAnAmasuratvamekam || 3.55.15
A dhenavo dhunayantAmashishvIH sabardughAH shashayA apradugdhAH |navyAnavyA yuvatayo bhavantIrmahaddevAnAmasuratvamekam || 3.55.16
yadanyAsu vR^iShabho roravIti so anyasminyUthe ni dadhAti retaH |sa hi kShapAvAnsa bhagaH sa rAjA mahaddevAnAmasuratvamekam || 3.55.17
vIrasya nu svashvyaM janAsaH pra nu vochAma vidurasya devAH |ShoLhA yuktAH pa~nchapa~nchA vahanti mahaddevAnAmasuratvamekam || 3.55.18
devastvaShTA savitA vishvarUpaH pupoSha prajAH purudhA jajAna |imA cha vishvA bhuvanAnyasya mahaddevAnAmasuratvamekam || 3.55.19
mahI samairachchamvA samIchI ubhe te asya vasunA nyR^iShTe |shR^iNve vIro vindamAno vasUni mahaddevAnAmasuratvamekam || 3.55.20
imAM cha naH pR^ithivIM vishvadhAyA upa kSheti hitamitro na rAjA |puraHsadaH sharmasado na vIrA mahaddevAnAmasuratvamekam || 3.55.21
niShShidhvarIsta oShadhIrutApo rayiM ta indra pR^ithivI bibharti |sakhAyaste vAmabhAjaH syAma mahaddevAnAmasuratvamekam || 3.55.22

na tA minanti mAyino na dhIrA vratA devAnAM prathamA dhruvANi |na rodasI adruhA vedyAbhirna parvatA niname tasthivAMsaH || 3.56.1
ShaDbhArA.N eko acharanbibhartyR^itaM varShiShThamupa gAva AguH |tisro mahIruparAstasthuratyA guhA dve nihite darshyekA || 3.56.2
tripAjasyo vR^iShabho vishvarUpa uta tryudhA purudha prajAvAn |tryanIkaH patyate mAhinAvAnsa retodhA vR^iShabhaH shashvatInAm || 3.56.3
abhIka AsAM padavIrabodhyAdityAnAmahve chAru nAma |ApashchidasmA aramanta devIH pR^ithagvrajantIH pari ShImavR^i~njan || 3.56.4
trI ShadhasthA sindhavastriH kavInAmuta trimAtA vidatheShu samrAT |R^itAvarIryoShaNAstisro apyAstrirA divo vidathe patyamAnAH || 3.56.5
trirA divaH savitarvAryANi divediva A suva trirno ahnaH |tridhAtu rAya A suvA vasUni bhaga trAtardhiShaNe sAtaye dhAH || 3.56.6
trirA divaH savitA soShavIti rAjAnA mitrAvaruNA supANI |Apashchidasya rodasI chidurvI ratnaM bhikShanta savituH savAya || 3.56.7
triruttamA dUNashA rochanAni trayo rAjantyasurasya vIrAH |R^itAvAna iShirA dULabhAsastrirA divo vidathe santu devAH || 3.56.8

pra me vivikvA.N avidanmanIShAM dhenuM charantIM prayutAmagopAm |sadyashchidyA duduhe bhUri dhAserindrastadagniH panitAro asyAH || 3.57.1
indraH su pUShA vR^iShaNA suhastA divo na prItAH shashayaM duduhre |vishve yadasyAM raNayanta devAH pra vo.atra vasavaH sumnamashyAm || 3.57.2
yA jAmayo vR^iShNa ichChanti shaktiM namasyantIrjAnate garbhamasmin |achChA putraM dhenavo vAvashAnA mahashcharanti bibhrataM vapUMShi || 3.57.3
achChA vivakmi rodasI sumeke grAvNo yujAno adhvare manIShA |imA u te manave bhUrivArA UrdhvA bhavanti darshatA yajatrAH || 3.57.4
yA te jihvA madhumatI sumedhA agne deveShUchyata urUchI |tayeha vishvA.N avase yajatrAnA sAdaya pAyayA chA madhUni || 3.57.5
yA te agne parvatasyeva dhArAsashchantI pIpayaddeva chitrA |tAmasmabhyaM pramatiM jAtavedo vaso rAsva sumatiM vishvajanyAm || 3.57.6

dhenuH pratnasya kAmyaM duhAnAntaH putrashcharati dakShiNAyAH |A dyotaniM vahati shubhrayAmoShasaH stomo ashvinAvajIgaH || 3.58.1
suyugvahanti prati vAmR^itenordhvA bhavanti pitareva medhAH |jarethAmasmadvi paNermanIShAM yuvoravashchakR^imA yAtamarvAk || 3.58.2
suyugbhirashvaiH suvR^itA rathena dasrAvimaM shR^iNutaM shlokamadreH |kima~Nga vAM pratyavartiM gamiShThAhurviprAso ashvinA purAjAH || 3.58.3
A manyethAmA gataM kachchidevairvishve janAso ashvinA havante |imA hi vAM goR^ijIkA madhUni pra mitrAso na dadurusro agre || 3.58.4
tiraH purU chidashvinA rajAMsyA~NgUSho vAM maghavAnA janeShu |eha yAtaM pathibhirdevayAnairdasrAvime vAM nidhayo madhUnAm || 3.58.5
purANamokaH sakhyaM shivaM vAM yuvornarA draviNaM jahnAvyAm |punaH kR^iNvAnAH sakhyA shivAni madhvA madema saha nU samAnAH || 3.58.6
ashvinA vAyunA yuvaM sudakShA niyudbhiShcha sajoShasA yuvAnA |nAsatyA tiro/ahnyaM juShANA somaM pibatamasridhA sudAnU || 3.58.7
ashvinA pari vAmiShaH purUchIrIyurgIrbhiryatamAnA amR^idhrAH |ratho ha vAmR^itajA adrijUtaH pari dyAvApR^ithivI yAti sadyaH || 3.58.8
ashvinA madhuShuttamo yuvAkuH somastaM pAtamA gataM duroNe |ratho ha vAM bhUri varpaH karikratsutAvato niShkR^itamAgamiShThaH || 3.58.9

mitro janAnyAtayati bruvANo mitro dAdhAra pR^ithivImuta dyAm |mitraH kR^iShTIranimiShAbhi chaShTe mitrAya havyaM ghR^itavajjuhota || 3.59.1
pra sa mitra marto astu prayasvAnyasta Aditya shikShati vratena |na hanyate na jIyate tvoto nainamaMho ashnotyantito na dUrAt || 3.59.2
anamIvAsa iLayA madanto mitaj~navo varimannA pR^ithivyAH |Adityasya vratamupakShiyanto vayaM mitrasya sumatau syAma || 3.59.3
ayaM mitro namasyaH sushevo rAjA sukShatro ajaniShTa vedhAH |tasya vayaM sumatau yaj~niyasyApi bhadre saumanase syAma || 3.59.4
mahA.N Adityo namasopasadyo yAtayajjano gR^iNate sushevaH |tasmA etatpanyatamAya juShTamagnau mitrAya havirA juhota || 3.59.5
mitrasya charShaNIdhR^ito.avo devasya sAnasi |dyumnaM chitrashravastamam || 3.59.6
abhi yo mahinA divaM mitro babhUva saprathAH |abhi shravobhiH pR^ithivIm || 3.59.7
mitrAya pa~ncha yemire janA abhiShTishavase |sa devAnvishvAnbibharti || 3.59.8
mitro deveShvAyuShu janAya vR^iktabarhiShe |iSha iShTavratA akaH || 3.59.9

iheha vo manasA bandhutA nara ushijo jagmurabhi tAni vedasA |yAbhirmAyAbhiH pratijUtivarpasaH saudhanvanA yaj~niyaM bhAgamAnasha || 3.60.1
yAbhiH shachIbhishchamasA.N apiMshata yayA dhiyA gAmariNIta charmaNaH |yena harI manasA niratakShata tena devatvamR^ibhavaH samAnasha || 3.60.2
indrasya sakhyamR^ibhavaH samAnashurmanornapAto apaso dadhanvire |saudhanvanAso amR^itatvamerire viShTvI shamIbhiH sukR^itaH sukR^ityayA || 3.60.3
indreNa yAtha sarathaM sute sachA.N atho vashAnAM bhavathA saha shriyA |na vaH pratimai sukR^itAni vAghataH saudhanvanA R^ibhavo vIryANi cha || 3.60.4
indra R^ibhubhirvAjavadbhiH samukShitaM sutaM somamA vR^iShasvA gabhastyoH |dhiyeShito maghavandAshuSho gR^ihe saudhanvanebhiH saha matsvA nR^ibhiH || 3.60.5
indra R^ibhumAnvAjavAnmatsveha no.asminsavane shachyA puruShTuta |imAni tubhyaM svasarANi yemire vratA devAnAM manuShashcha dharmabhiH || 3.60.6
indra R^ibhubhirvAjibhirvAjayanniha stomaM jariturupa yAhi yaj~niyam |shataM ketebhiriShirebhirAyave sahasraNItho adhvarasya homani || 3.60.7

uSho vAjena vAjini prachetAH stomaM juShasva gR^iNato maghoni |purANI devi yuvatiH puraMdhiranu vrataM charasi vishvavAre || 3.61.1
uSho devyamartyA vi bhAhi chandrarathA sUnR^itA IrayantI |A tvA vahantu suyamAso ashvA hiraNyavarNAM pR^ithupAjaso ye || 3.61.2
uShaH pratIchI bhuvanAni vishvordhvA tiShThasyamR^itasya ketuH |samAnamarthaM charaNIyamAnA chakramiva navyasyA vavR^itsva || 3.61.3
ava syUmeva chinvatI maghonyuShA yAti svasarasya patnI |svarjanantI subhagA sudaMsA AntAddivaH papratha A pR^ithivyAH || 3.61.4
achChA vo devImuShasaM vibhAtIM pra vo bharadhvaM namasA suvR^iktim |UrdhvaM madhudhA divi pAjo ashretpra rochanA ruruche raNvasaMdR^ik || 3.61.5
R^itAvarI divo arkairabodhyA revatI rodasI chitramasthAt |AyatImagna uShasaM vibhAtIM vAmameShi draviNaM bhikShamANaH || 3.61.6
R^itasya budhna uShasAmiShaNyanvR^iShA mahI rodasI A vivesha |mahI mitrasya varuNasya mAyA chandreva bhAnuM vi dadhe purutrA || 3.61.7

imA u vAM bhR^imayo manyamAnA yuvAvate na tujyA abhUvan |kva tyadindrAvaruNA yasho vAM yena smA sinaM bharathaH sakhibhyaH || 3.62.1
ayamu vAM purutamo rayIya~nChashvattamamavase johavIti |sajoShAvindrAvaruNA marudbhirdivA pR^ithivyA shR^iNutaM havaM me || 3.62.2
asme tadindrAvaruNA vasu ShyAdasme rayirmarutaH sarvavIraH |asmAnvarUtrIH sharaNairavantvasmAnhotrA bhAratI dakShiNAbhiH || 3.62.3
bR^ihaspate juShasva no havyAni vishvadevya |rAsva ratnAni dAshuShe || 3.62.4
shuchimarkairbR^ihaspatimadhvareShu namasyata |anAmyoja A chake || 3.62.5
vR^iShabhaM charShaNInAM vishvarUpamadAbhyam |bR^ihaspatiM vareNyam || 3.62.6
iyaM te pUShannAghR^iNe suShTutirdeva navyasI |asmAbhistubhyaM shasyate || 3.62.7
tAM juShasva giraM mama vAjayantImavA dhiyam |vadhUyuriva yoShaNAm || 3.62.8
yo vishvAbhi vipashyati bhuvanA saM cha pashyati |sa naH pUShAvitA bhuvat || 3.62.9
tatsaviturvareNyaM bhargo devasya dhImahi |dhiyo yo naH prachodayAt || 3.62.10
devasya saviturvayaM vAjayantaH puraMdhyA |bhagasya rAtimImahe || 3.62.11
devaM naraH savitAraM viprA yaj~naiH suvR^iktibhiH |namasyanti dhiyeShitAH || 3.62.12
somo jigAti gAtuviddevAnAmeti niShkR^itam |R^itasya yonimAsadam || 3.62.13
somo asmabhyaM dvipade chatuShpade cha pashave |anamIvA iShaskarat || 3.62.14
asmAkamAyurvardhayannabhimAtIH sahamAnaH |somaH sadhasthamAsadat || 3.62.15
A no mitrAvaruNA ghR^itairgavyUtimukShatam |madhvA rajAMsi sukratU || 3.62.16
urushaMsA namovR^idhA mahnA dakShasya rAjathaH |drAghiShThAbhiH shuchivratA || 3.62.17
gR^iNAnA jamadagninA yonAvR^itasya sIdatam |pAtaM somamR^itAvR^idhA || 3.62.18

##
Last updated July 2, 2013

Special mention : Initial processing and help by Avinash and Shashi Sathaye, 
Avinash Chopde, Shree Devi Kumar, Sunder Hattangadi, John Gardner.
Reprocessed from Original in final form by Detlef Eichler with additional corrections.
See Detlef's site http://www.detlef108.de/Rigveda.htm
for other details and formats.

The text is shown without accents (Anudattas, dependent Svaritas,
and independent Svaritas including Kampas). Words are connected (agnimILe). 
Ch is doubled as in gachChati according to the rules of Rigveda-Pratishakhya. 
At the end of a word m is replaced by Anusvara M if the initial letter of the
following word is a labial stop consonant (p, ph, b, bh, m).
Visarga H before sh, Sh or s followed by a voiceless consonant has been restored.

Source : The Aufrecht/van Nooten/Holland (Samhita) version
of the Rigveda (http://www.people.fas.harvard.edu/~witzel/onlineRV.htm).
In this text accented vowels have Udatta or 'independent Svarita' markers.
Kampas are not shown. Words are separated (agnim ILe). 
Ch is not doubled as in gaChati. At the end of a word we find m before
a following labial stop consonant (p, ph, b, bh, m).
Visarga H before sh, Sh or s followed by a voiceless consonant has 
been dropped according to a rule of  Rigveda-Pratishakhya.

Send corrections to   : detlefeichler@googlemail.com, sanskrit@cheerful.com

The text is to be used for personal studies and research only.
Any use for commercial purpose is prohibited as a `gentleman's' agreement.
