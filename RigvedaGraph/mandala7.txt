agniM naro dIdhitibhiraraNyorhastachyutI janayanta prashastam |dUredR^ishaM gR^ihapatimatharyum || 7.1.1
tamagnimaste vasavo nyR^iNvansupratichakShamavase kutashchit |dakShAyyo yo dama Asa nityaH || 7.1.2
preddho agne dIdihi puro no.ajasrayA sUrmyA yaviShTha |tvAM shashvanta upa yanti vAjAH || 7.1.3
pra te agnayo.agnibhyo varaM niH suvIrAsaH shoshuchanta dyumantaH |yatrA naraH samAsate sujAtAH || 7.1.4
dA no agne dhiyA rayiM suvIraM svapatyaM sahasya prashastam |na yaM yAvA tarati yAtumAvAn || 7.1.5
upa yameti yuvatiH sudakShaM doShA vastorhaviShmatI ghR^itAchI |upa svainamaramatirvasUyuH || 7.1.6
vishvA agne.apa dahArAtIryebhistapobhiradaho jarUtham |pra nisvaraM chAtayasvAmIvAm || 7.1.7
A yaste agna idhate anIkaM vasiShTha shukra dIdivaH pAvaka |uto na ebhiH stavathairiha syAH || 7.1.8
vi ye te agne bhejire anIkaM martA naraH pitryAsaH purutrA |uto na ebhiH sumanA iha syAH || 7.1.9
ime naro vR^itrahatyeShu shUrA vishvA adevIrabhi santu mAyAH |ye me dhiyaM panayanta prashastAm || 7.1.10
mA shUne agne ni ShadAma nR^iNAM mAsheShaso.avIratA pari tvA |prajAvatIShu duryAsu durya || 7.1.11
yamashvI nityamupayAti yaj~naM prajAvantaM svapatyaM kShayaM naH |svajanmanA sheShasA vAvR^idhAnam || 7.1.12
pAhi no agne rakShaso ajuShTAtpAhi dhUrterararuSho aghAyoH |tvA yujA pR^itanAyU.Nrabhi ShyAm || 7.1.13
sedagniragnI.NratyastvanyAnyatra vAjI tanayo vILupANiH |sahasrapAthA akSharA sameti || 7.1.14
sedagniryo vanuShyato nipAti sameddhAramaMhasa uruShyAt |sujAtAsaH pari charanti vIrAH || 7.1.15
ayaM so agnirAhutaH purutrA yamIshAnaH samidindhe haviShmAn |pari yametyadhvareShu hotA || 7.1.16
tve agna AhavanAni bhUrIshAnAsa A juhuyAma nityA |ubhA kR^iNvanto vahatU miyedhe || 7.1.17
imo agne vItatamAni havyAjasro vakShi devatAtimachCha |prati na IM surabhINi vyantu || 7.1.18
mA no agne.avIrate parA dA durvAsase.amataye mA no asyai |mA naH kShudhe mA rakShasa R^itAvo mA no dame mA vana A juhUrthAH || 7.1.19
nU me brahmANyagna uchChashAdhi tvaM deva maghavadbhyaH suShUdaH |rAtau syAmobhayAsa A te yUyaM pAta svastibhiH sadA naH || 7.1.20
tvamagne suhavo raNvasaMdR^iksudItI sUno sahaso didIhi |mA tve sachA tanaye nitya A dha~NmA vIro asmannaryo vi dAsIt || 7.1.21
mA no agne durbhR^itaye sachaiShu deveddheShvagniShu pra vochaH |mA te asmAndurmatayo bhR^imAchchiddevasya sUno sahaso nashanta || 7.1.22
sa marto agne svanIka revAnamartye ya Ajuhoti havyam |sa devatA vasuvaniM dadhAti yaM sUrirarthI pR^ichChamAna eti || 7.1.23
maho no agne suvitasya vidvAnrayiM sUribhya A vahA bR^ihantam |yena vayaM sahasAvanmademAvikShitAsa AyuShA suvIrAH || 7.1.24
nU me brahmANyagna uchChashAdhi tvaM deva maghavadbhyaH suShUdaH |rAtau syAmobhayAsa A te yUyaM pAta svastibhiH sadA naH || 7.1.25

juShasva naH samidhamagne adya shochA bR^ihadyajataM dhUmamR^iNvan |upa spR^isha divyaM sAnu stUpaiH saM rashmibhistatanaH sUryasya || 7.2.1
narAshaMsasya mahimAnameShAmupa stoShAma yajatasya yaj~naiH |ye sukratavaH shuchayo dhiyaMdhAH svadanti devA ubhayAni havyA || 7.2.2
ILenyaM vo asuraM sudakShamantardUtaM rodasI satyavAcham |manuShvadagniM manunA samiddhaM samadhvarAya sadaminmahema || 7.2.3
saparyavo bharamANA abhij~nu pra vR^i~njate namasA barhiragnau |AjuhvAnA ghR^itapR^iShThaM pR^iShadvadadhvaryavo haviShA marjayadhvam || 7.2.4
svAdhyo vi duro devayanto.ashishrayU rathayurdevatAtA |pUrvI shishuM na mAtarA rihANe samagruvo na samaneShva~njan || 7.2.5
uta yoShaNe divye mahI na uShAsAnaktA sudugheva dhenuH |barhiShadA puruhUte maghonI A yaj~niye suvitAya shrayetAm || 7.2.6
viprA yaj~neShu mAnuSheShu kArU manye vAM jAtavedasA yajadhyai |UrdhvaM no adhvaraM kR^itaM haveShu tA deveShu vanatho vAryANi || 7.2.7
A bhAratI bhAratIbhiH sajoShA iLA devairmanuShyebhiragniH |sarasvatI sArasvatebhirarvAktisro devIrbarhiredaM sadantu || 7.2.8
tannasturIpamadha poShayitnu deva tvaShTarvi rarANaH syasva |yato vIraH karmaNyaH sudakSho yuktagrAvA jAyate devakAmaH || 7.2.9
vanaspate.ava sR^ijopa devAnagnirhaviH shamitA sUdayAti |sedu hotA satyataro yajAti yathA devAnAM janimAni veda || 7.2.10
A yAhyagne samidhAno arvA~NindreNa devaiH sarathaM turebhiH |barhirna AstAmaditiH suputrA svAhA devA amR^itA mAdayantAm || 7.2.11

agniM vo devamagnibhiH sajoShA yajiShThaM dUtamadhvare kR^iNudhvam |yo martyeShu nidhruvirR^itAvA tapurmUrdhA ghR^itAnnaH pAvakaH || 7.3.1
prothadashvo na yavase.aviShyanyadA mahaH saMvaraNAdvyasthAt |Adasya vAto anu vAti shochiradha sma te vrajanaM kR^iShNamasti || 7.3.2
udyasya te navajAtasya vR^iShNo.agne charantyajarA idhAnAH |achChA dyAmaruSho dhUma eti saM dUto agna Iyase hi devAn || 7.3.3
vi yasya te pR^ithivyAM pAjo ashrettR^iShu yadannA samavR^ikta jambhaiH |seneva sR^iShTA prasitiShTa eti yavaM na dasma juhvA vivekShi || 7.3.4
tamiddoShA tamuShasi yaviShThamagnimatyaM na marjayanta naraH |nishishAnA atithimasya yonau dIdAya shochirAhutasya vR^iShNaH || 7.3.5
susaMdR^ikte svanIka pratIkaM vi yadrukmo na rochasa upAke |divo na te tanyatureti shuShmashchitro na sUraH prati chakShi bhAnum || 7.3.6
yathA vaH svAhAgnaye dAshema parILAbhirghR^itavadbhishcha havyaiH |tebhirno agne amitairmahobhiH shataM pUrbhirAyasIbhirni pAhi || 7.3.7
yA vA te santi dAshuShe adhR^iShTA giro vA yAbhirnR^ivatIruruShyAH |tAbhirnaH sUno sahaso ni pAhi smatsUrI~njaritR^I~njAtavedaH || 7.3.8
niryatpUteva svadhitiH shuchirgAtsvayA kR^ipA tanvA rochamAnaH |A yo mAtrorushenyo janiShTa devayajyAya sukratuH pAvakaH || 7.3.9
etA no agne saubhagA didIhyapi kratuM suchetasaM vatema |vishvA stotR^ibhyo gR^iNate cha santu yUyaM pAta svastibhiH sadA naH || 7.3.10

pra vaH shukrAya bhAnave bharadhvaM havyaM matiM chAgnaye supUtam |yo daivyAni mAnuShA janUMShyantarvishvAni vidmanA jigAti || 7.4.1
sa gR^itso agnistaruNashchidastu yato yaviShTho ajaniShTa mAtuH |saM yo vanA yuvate shuchidanbhUri chidannA samidatti sadyaH || 7.4.2
asya devasya saMsadyanIke yaM martAsaH shyetaM jagR^ibhre |ni yo gR^ibhaM pauruSheyImuvocha durokamagnirAyave shushocha || 7.4.3
ayaM kavirakaviShu prachetA marteShvagniramR^ito ni dhAyi |sa mA no atra juhuraH sahasvaH sadA tve sumanasaH syAma || 7.4.4
A yo yoniM devakR^itaM sasAda kratvA hyagniramR^itA.N atArIt |tamoShadhIshcha vaninashcha garbhaM bhUmishcha vishvadhAyasaM bibharti || 7.4.5
Ishe hyagniramR^itasya bhUrerIshe rAyaH suvIryasya dAtoH |mA tvA vayaM sahasAvannavIrA mApsavaH pari ShadAma mAduvaH || 7.4.6
pariShadyaM hyaraNasya rekNo nityasya rAyaH patayaH syAma |na sheSho agne anyajAtamastyachetAnasya mA patho vi dukShaH || 7.4.7
nahi grabhAyAraNaH sushevo.anyodaryo manasA mantavA u |adhA chidokaH punaritsa etyA no vAjyabhIShALetu navyaH || 7.4.8
tvamagne vanuShyato ni pAhi tvamu naH sahasAvannavadyAt |saM tvA dhvasmanvadabhyetu pAthaH saM rayiH spR^ihayAyyaH sahasrI || 7.4.9
etA no agne saubhagA didIhyapi kratuM suchetasaM vatema |vishvA stotR^ibhyo gR^iNate cha santu yUyaM pAta svastibhiH sadA naH || 7.4.10

prAgnaye tavase bharadhvaM giraM divo arataye pR^ithivyAH |yo vishveShAmamR^itAnAmupasthe vaishvAnaro vAvR^idhe jAgR^ivadbhiH || 7.5.1
pR^iShTo divi dhAyyagniH pR^ithivyAM netA sindhUnAM vR^iShabhaH stiyAnAm |sa mAnuShIrabhi visho vi bhAti vaishvAnaro vAvR^idhAno vareNa || 7.5.2
tvadbhiyA visha AyannasiknIrasamanA jahatIrbhojanAni |vaishvAnara pUrave shoshuchAnaH puro yadagne darayannadIdeH || 7.5.3
tava tridhAtu pR^ithivI uta dyaurvaishvAnara vratamagne sachanta |tvaM bhAsA rodasI A tatanthAjasreNa shochiShA shoshuchAnaH || 7.5.4
tvAmagne harito vAvashAnA giraH sachante dhunayo ghR^itAchIH |patiM kR^iShTInAM rathyaM rayINAM vaishvAnaramuShasAM ketumahnAm || 7.5.5
tve asuryaM vasavo nyR^iNvankratuM hi te mitramaho juShanta |tvaM dasyU.Nrokaso agna Aja uru jyotirjanayannAryAya || 7.5.6
sa jAyamAnaH parame vyomanvAyurna pAthaH pari pAsi sadyaH |tvaM bhuvanA janayannabhi krannapatyAya jAtavedo dashasyan || 7.5.7
tAmagne asme iShamerayasva vaishvAnara dyumatIM jAtavedaH |yayA rAdhaH pinvasi vishvavAra pR^ithu shravo dAshuShe martyAya || 7.5.8
taM no agne maghavadbhyaH purukShuM rayiM ni vAjaM shrutyaM yuvasva |vaishvAnara mahi naH sharma yachCha rudrebhiragne vasubhiH sajoShAH || 7.5.9

pra samrAjo asurasya prashastiM puMsaH kR^iShTInAmanumAdyasya |indrasyeva pra tavasaskR^itAni vande dAruM vandamAno vivakmi || 7.6.1
kaviM ketuM dhAsiM bhAnumadrerhinvanti shaM rAjyaM rodasyoH |puraMdarasya gIrbhirA vivAse.agnervratAni pUrvyA mahAni || 7.6.2
nyakratUngrathino mR^idhravAchaH paNI.NrashraddhA.N avR^idhA.N ayaj~nAn |prapra tAndasyU.NragnirvivAya pUrvashchakArAparA.N ayajyUn || 7.6.3
yo apAchIne tamasi madantIH prAchIshchakAra nR^itamaH shachIbhiH |tamIshAnaM vasvo agniM gR^iNIShe.anAnataM damayantaM pR^itanyUn || 7.6.4
yo dehyo anamayadvadhasnairyo aryapatnIruShasashchakAra |sa nirudhyA nahuSho yahvo agnirvishashchakre balihR^itaH sahobhiH || 7.6.5
yasya sharmannupa vishve janAsa evaistasthuH sumatiM bhikShamANAH |vaishvAnaro varamA rodasyorAgniH sasAda pitrorupastham || 7.6.6
A devo dade budhnyA vasUni vaishvAnara uditA sUryasya |A samudrAdavarAdA parasmAdAgnirdade diva A pR^ithivyAH || 7.6.7

pra vo devaM chitsahasAnamagnimashvaM na vAjinaM hiShe namobhiH |bhavA no dUto adhvarasya vidvAntmanA deveShu vivide mitadruH || 7.7.1
A yAhyagne pathyA anu svA mandro devAnAM sakhyaM juShANaH |A sAnu shuShmairnadayanpR^ithivyA jambhebhirvishvamushadhagvanAni || 7.7.2
prAchIno yaj~naH sudhitaM hi barhiH prINIte agnirILito na hotA |A mAtarA vishvavAre huvAno yato yaviShTha jaj~niShe sushevaH || 7.7.3
sadyo adhvare rathiraM jananta mAnuShAso vichetaso ya eShAm |vishAmadhAyi vishpatirduroNe.agnirmandro madhuvachA R^itAvA || 7.7.4
asAdi vR^ito vahnirAjaganvAnagnirbrahmA nR^iShadane vidhartA |dyaushcha yaM pR^ithivI vAvR^idhAte A yaM hotA yajati vishvavAram || 7.7.5
ete dyumnebhirvishvamAtiranta mantraM ye vAraM naryA atakShan |pra ye vishastiranta shroShamANA A ye me asya dIdhayannR^itasya || 7.7.6
nU tvAmagna Imahe vasiShThA IshAnaM sUno sahaso vasUnAm |iShaM stotR^ibhyo maghavadbhya AnaDyUyaM pAta svastibhiH sadA naH || 7.7.7

indhe rAjA samaryo namobhiryasya pratIkamAhutaM ghR^itena |naro havyebhirILate sabAdha Agniragra uShasAmashochi || 7.8.1
ayamu Shya sumahA.N avedi hotA mandro manuSho yahvo agniH |vi bhA akaH sasR^ijAnaH pR^ithivyAM kR^iShNapaviroShadhIbhirvavakShe || 7.8.2
kayA no agne vi vasaH suvR^iktiM kAmu svadhAmR^iNavaH shasyamAnaH |kadA bhavema patayaH sudatra rAyo vantAro duShTarasya sAdhoH || 7.8.3
praprAyamagnirbharatasya shR^iNve vi yatsUryo na rochate bR^ihadbhAH |abhi yaH pUruM pR^itanAsu tasthau dyutAno daivyo atithiH shushocha || 7.8.4
asannittve AhavanAni bhUri bhuvo vishvebhiH sumanA anIkaiH |stutashchidagne shR^iNviShe gR^iNAnaH svayaM vardhasva tanvaM sujAta || 7.8.5
idaM vachaH shatasAH saMsahasramudagnaye janiShIShTa dvibarhAH |shaM yatstotR^ibhya Apaye bhavAti dyumadamIvachAtanaM rakShohA || 7.8.6
nU tvAmagna Imahe vasiShThA IshAnaM sUno sahaso vasUnAm |iShaM stotR^ibhyo maghavadbhya AnaDyUyaM pAta svastibhiH sadA naH || 7.8.7

abodhi jAra uShasAmupasthAddhotA mandraH kavitamaH pAvakaH |dadhAti ketumubhayasya jantorhavyA deveShu draviNaM sukR^itsu || 7.9.1
sa sukraturyo vi duraH paNInAM punAno arkaM purubhojasaM naH |hotA mandro vishAM damUnAstirastamo dadR^ishe rAmyANAm || 7.9.2
amUraH kaviraditirvivasvAnsusaMsanmitro atithiH shivo naH |chitrabhAnuruShasAM bhAtyagre.apAM garbhaH prasva A vivesha || 7.9.3
ILenyo vo manuSho yugeShu samanagA ashuchajjAtavedAH |susaMdR^ishA bhAnunA yo vibhAti prati gAvaH samidhAnaM budhanta || 7.9.4
agne yAhi dUtyaM mA riShaNyo devA.N achChA brahmakR^itA gaNena |sarasvatIM maruto ashvinApo yakShi devAnratnadheyAya vishvAn || 7.9.5
tvAmagne samidhAno vasiShTho jarUthaM hanyakShi rAye puraMdhim |puruNIthA jAtavedo jarasva yUyaM pAta svastibhiH sadA naH || 7.9.6

uSho na jAraH pR^ithu pAjo ashreddavidyutaddIdyachChoshuchAnaH |vR^iShA hariH shuchirA bhAti bhAsA dhiyo hinvAna ushatIrajIgaH || 7.10.1
svarNa vastoruShasAmarochi yaj~naM tanvAnA ushijo na manma |agnirjanmAni deva A vi vidvAndravaddUto devayAvA vaniShThaH || 7.10.2
achChA giro matayo devayantIragniM yanti draviNaM bhikShamANAH |susaMdR^ishaM supratIkaM sva~nchaM havyavAhamaratiM mAnuShANAm || 7.10.3
indraM no agne vasubhiH sajoShA rudraM rudrebhirA vahA bR^ihantam |AdityebhiraditiM vishvajanyAM bR^ihaspatimR^ikvabhirvishvavAram || 7.10.4
mandraM hotAramushijo yaviShThamagniM visha ILate adhvareShu |sa hi kShapAvA.N abhavadrayINAmatandro dUto yajathAya devAn || 7.10.5

mahA.N asyadhvarasya praketo na R^ite tvadamR^itA mAdayante |A vishvebhiH sarathaM yAhi devairnyagne hotA prathamaH sadeha || 7.11.1
tvAmILate ajiraM dUtyAya haviShmantaH sadaminmAnuShAsaH |yasya devairAsado barhiragne.ahAnyasmai sudinA bhavanti || 7.11.2
trishchidaktoH pra chikiturvasUni tve antardAshuShe martyAya |manuShvadagna iha yakShi devAnbhavA no dUto abhishastipAvA || 7.11.3
agnirIshe bR^ihato adhvarasyAgnirvishvasya haviShaH kR^itasya |kratuM hyasya vasavo juShantAthA devA dadhire havyavAham || 7.11.4
Agne vaha haviradyAya devAnindrajyeShThAsa iha mAdayantAm |imaM yaj~naM divi deveShu dhehi yUyaM pAta svastibhiH sadA naH || 7.11.5

aganma mahA namasA yaviShThaM yo dIdAya samiddhaH sve duroNe |chitrabhAnuM rodasI antarurvI svAhutaM vishvataH pratya~ncham || 7.12.1
sa mahnA vishvA duritAni sAhvAnagniH ShTave dama A jAtavedAH |sa no rakShiShadduritAdavadyAdasmAngR^iNata uta no maghonaH || 7.12.2
tvaM varuNa uta mitro agne tvAM vardhanti matibhirvasiShThAH |tve vasu suShaNanAni santu yUyaM pAta svastibhiH sadA naH || 7.12.3

prAgnaye vishvashuche dhiyaMdhe.asuraghne manma dhItiM bharadhvam |bhare havirna barhiShi prINAno vaishvAnarAya yataye matInAm || 7.13.1
tvamagne shochiShA shoshuchAna A rodasI apR^iNA jAyamAnaH |tvaM devA.N abhishasteramu~ncho vaishvAnara jAtavedo mahitvA || 7.13.2
jAto yadagne bhuvanA vyakhyaH pashUnna gopA iryaH parijmA |vaishvAnara brahmaNe vinda gAtuM yUyaM pAta svastibhiH sadA naH || 7.13.3

samidhA jAtavedase devAya devahUtibhiH |havirbhiH shukrashochiShe namasvino vayaM dAshemAgnaye || 7.14.1
vayaM te agne samidhA vidhema vayaM dAshema suShTutI yajatra |vayaM ghR^itenAdhvarasya hotarvayaM deva haviShA bhadrashoche || 7.14.2
A no devebhirupa devahUtimagne yAhi vaShaTkR^itiM juShANaH |tubhyaM devAya dAshataH syAma yUyaM pAta svastibhiH sadA naH || 7.14.3

upasadyAya mILhuSha Asye juhutA haviH |yo no nediShThamApyam || 7.15.1
yaH pa~ncha charShaNIrabhi niShasAda damedame |kavirgR^ihapatiryuvA || 7.15.2
sa no vedo amAtyamagnI rakShatu vishvataH |utAsmAnpAtvaMhasaH || 7.15.3
navaM nu stomamagnaye divaH shyenAya jIjanam |vasvaH kuvidvanAti naH || 7.15.4
spArhA yasya shriyo dR^ishe rayirvIravato yathA |agre yaj~nasya shochataH || 7.15.5
semAM vetu vaShaTkR^itimagnirjuShata no giraH |yajiShTho havyavAhanaH || 7.15.6
ni tvA nakShya vishpate dyumantaM deva dhImahi |suvIramagna Ahuta || 7.15.7
kShapa usrashcha dIdihi svagnayastvayA vayam |suvIrastvamasmayuH || 7.15.8
upa tvA sAtaye naro viprAso yanti dhItibhiH |upAkSharA sahasriNI || 7.15.9
agnI rakShAMsi sedhati shukrashochiramartyaH |shuchiH pAvaka IDyaH || 7.15.10
sa no rAdhAMsyA bhareshAnaH sahaso yaho |bhagashcha dAtu vAryam || 7.15.11
tvamagne vIravadyasho devashcha savitA bhagaH |ditishcha dAti vAryam || 7.15.12
agne rakShA No aMhasaH prati Shma deva rIShataH |tapiShThairajaro daha || 7.15.13
adhA mahI na AyasyanAdhR^iShTo nR^ipItaye |pUrbhavA shatabhujiH || 7.15.14
tvaM naH pAhyaMhaso doShAvastaraghAyataH |divA naktamadAbhya || 7.15.15

enA vo agniM namasorjo napAtamA huve |priyaM chetiShThamaratiM svadhvaraM vishvasya dUtamamR^itam || 7.16.1
sa yojate aruShA vishvabhojasA sa dudravatsvAhutaH |subrahmA yaj~naH sushamI vasUnAM devaM rAdho janAnAm || 7.16.2
udasya shochirasthAdAjuhvAnasya mILhuShaH |uddhUmAso aruShAso divispR^ishaH samagnimindhate naraH || 7.16.3
taM tvA dUtaM kR^iNmahe yashastamaM devA.N A vItaye vaha |vishvA sUno sahaso martabhojanA rAsva tadyattvemahe || 7.16.4
tvamagne gR^ihapatistvaM hotA no adhvare |tvaM potA vishvavAra prachetA yakShi veShi cha vAryam || 7.16.5
kR^idhi ratnaM yajamAnAya sukrato tvaM hi ratnadhA asi |A na R^ite shishIhi vishvamR^itvijaM sushaMso yashcha dakShate || 7.16.6
tve agne svAhuta priyAsaH santu sUrayaH |yantAro ye maghavAno janAnAmUrvAndayanta gonAm || 7.16.7
yeShAmiLA ghR^itahastA duroNa A.N api prAtA niShIdati |tA.NstrAyasva sahasya druho nido yachChA naH sharma dIrghashrut || 7.16.8
sa mandrayA cha jihvayA vahnirAsA viduShTaraH |agne rayiM maghavadbhyo na A vaha havyadAtiM cha sUdaya || 7.16.9
ye rAdhAMsi dadatyashvyA maghA kAmena shravaso mahaH |tA.N aMhasaH pipR^ihi partR^ibhiShTvaM shataM pUrbhiryaviShThya || 7.16.10
devo vo draviNodAH pUrNAM vivaShTyAsicham |udvA si~nchadhvamupa vA pR^iNadhvamAdidvo deva ohate || 7.16.11
taM hotAramadhvarasya prachetasaM vahniM devA akR^iNvata |dadhAti ratnaM vidhate suvIryamagnirjanAya dAshuShe || 7.16.12

agne bhava suShamidhA samiddha uta barhirurviyA vi stR^iNItAm || 7.17.1
uta dvAra ushatIrvi shrayantAmuta devA.N ushata A vaheha || 7.17.2
agne vIhi haviShA yakShi devAnsvadhvarA kR^iNuhi jAtavedaH || 7.17.3
svadhvarA karati jAtavedA yakShaddevA.N amR^itAnpiprayachcha || 7.17.4
vaMsva vishvA vAryANi prachetaH satyA bhavantvAshiSho no adya || 7.17.5
tvAmu te dadhire havyavAhaM devAso agna Urja A napAtam || 7.17.6
te te devAya dAshataH syAma maho no ratnA vi dadha iyAnaH || 7.17.7

tve ha yatpitarashchinna indra vishvA vAmA jaritAro asanvan |tve gAvaH sudughAstve hyashvAstvaM vasu devayate vaniShThaH || 7.18.1
rAjeva hi janibhiH kSheShyevAva dyubhirabhi viduShkaviH san |pishA giro maghavangobhirashvaistvAyataH shishIhi rAye asmAn || 7.18.2
imA u tvA paspR^idhAnAso atra mandrA giro devayantIrupa sthuH |arvAchI te pathyA rAya etu syAma te sumatAvindra sharman || 7.18.3
dhenuM na tvA sUyavase dudukShannupa brahmANi sasR^ije vasiShThaH |tvAminme gopatiM vishva AhA na indraH sumatiM gantvachCha || 7.18.4
arNAMsi chitpaprathAnA sudAsa indro gAdhAnyakR^iNotsupArA |shardhantaM shimyumuchathasya navyaH shApaM sindhUnAmakR^iNodashastIH || 7.18.5
puroLA itturvasho yakShurAsIdrAye matsyAso nishitA apIva |shruShTiM chakrurbhR^igavo druhyavashcha sakhA sakhAyamataradviShUchoH || 7.18.6
A pakthAso bhalAnaso bhanantAlinAso viShANinaH shivAsaH |A yo.anayatsadhamA Aryasya gavyA tR^itsubhyo ajaganyudhA nR^In || 7.18.7
durAdhyo aditiM srevayanto.achetaso vi jagR^ibhre paruShNIm |mahnAvivyakpR^ithivIM patyamAnaH pashuShkavirashayachchAyamAnaH || 7.18.8
IyurarthaM na nyarthaM paruShNImAshushchanedabhipitvaM jagAma |sudAsa indraH sutukA.N amitrAnarandhayanmAnuShe vadhrivAchaH || 7.18.9
IyurgAvo na yavasAdagopA yathAkR^itamabhi mitraM chitAsaH |pR^ishnigAvaH pR^ishninipreShitAsaH shruShTiM chakrurniyuto rantayashcha || 7.18.10
ekaM cha yo viMshatiM cha shravasyA vaikarNayorjanAnrAjA nyastaH |dasmo na sadmanni shishAti barhiH shUraH sargamakR^iNodindra eShAm || 7.18.11
adha shrutaM kavaShaM vR^iddhamapsvanu druhyuM ni vR^iNagvajrabAhuH |vR^iNAnA atra sakhyAya sakhyaM tvAyanto ye amadannanu tvA || 7.18.12
vi sadyo vishvA dR^iMhitAnyeShAmindraH puraH sahasA sapta dardaH |vyAnavasya tR^itsave gayaM bhAgjeShma pUruM vidathe mR^idhravAcham || 7.18.13
ni gavyavo.anavo druhyavashcha ShaShTiH shatA suShupuH ShaT sahasrA |ShaShTirvIrAso adhi ShaDduvoyu vishvedindrasya vIryA kR^itAni || 7.18.14
indreNaite tR^itsavo veviShANA Apo na sR^iShTA adhavanta nIchIH |durmitrAsaH prakalavinmimAnA jahurvishvAni bhojanA sudAse || 7.18.15
ardhaM vIrasya shR^itapAmanindraM parA shardhantaM nunude abhi kShAm |indro manyuM manyumyo mimAya bheje patho vartaniM patyamAnaH || 7.18.16
AdhreNa chittadvekaM chakAra siMhyaM chitpetvenA jaghAna |ava sraktIrveshyAvR^ishchadindraH prAyachChadvishvA bhojanA sudAse || 7.18.17
shashvanto hi shatravo rAradhuShTe bhedasya chichChardhato vinda randhim |martA.N enaH stuvato yaH kR^iNoti tigmaM tasminni jahi vajramindra || 7.18.18
AvadindraM yamunA tR^itsavashcha prAtra bhedaM sarvatAtA muShAyat |ajAsashcha shigravo yakShavashcha baliM shIrShANi jabhrurashvyAni || 7.18.19
na ta indra sumatayo na rAyaH saMchakShe pUrvA uShaso na nUtnAH |devakaM chinmAnyamAnaM jaghanthAva tmanA bR^ihataH shambaraM bhet || 7.18.20
pra ye gR^ihAdamamadustvAyA parAsharaH shatayAturvasiShThaH |na te bhojasya sakhyaM mR^iShantAdhA sUribhyaH sudinA vyuchChAn || 7.18.21
dve napturdevavataH shate gordvA rathA vadhUmantA sudAsaH |arhannagne paijavanasya dAnaM hoteva sadma paryemi rebhan || 7.18.22
chatvAro mA paijavanasya dAnAH smaddiShTayaH kR^ishanino nireke |R^ijrAso mA pR^ithiviShThAH sudAsastokaM tokAya shravase vahanti || 7.18.23
yasya shravo rodasI antarurvI shIrShNeshIrShNe vibabhAjA vibhaktA |saptedindraM na sravato gR^iNanti ni yudhyAmadhimashishAdabhIke || 7.18.24
imaM naro marutaH sashchatAnu divodAsaM na pitaraM sudAsaH |aviShTanA paijavanasya ketaM dUNAshaM kShatramajaraM duvoyu || 7.18.25

yastigmashR^i~Ngo vR^iShabho na bhIma ekaH kR^iShTIshchyAvayati pra vishvAH |yaH shashvato adAshuSho gayasya prayantAsi suShvitarAya vedaH || 7.19.1
tvaM ha tyadindra kutsamAvaH shushrUShamANastanvA samarye |dAsaM yachChuShNaM kuyavaM nyasmA arandhaya ArjuneyAya shikShan || 7.19.2
tvaM dhR^iShNo dhR^iShatA vItahavyaM prAvo vishvAbhirUtibhiH sudAsam |pra paurukutsiM trasadasyumAvaH kShetrasAtA vR^itrahatyeShu pUrum || 7.19.3
tvaM nR^ibhirnR^imaNo devavItau bhUrINi vR^itrA haryashva haMsi |tvaM ni dasyuM chumuriM dhuniM chAsvApayo dabhItaye suhantu || 7.19.4
tava chyautnAni vajrahasta tAni nava yatpuro navatiM cha sadyaH |niveshane shatatamAviveShIraha~ncha vR^itraM namuchimutAhan || 7.19.5
sanA tA ta indra bhojanAni rAtahavyAya dAshuShe sudAse |vR^iShNe te harI vR^iShaNA yunajmi vyantu brahmANi purushAka vAjam || 7.19.6
mA te asyAM sahasAvanpariShTAvaghAya bhUma harivaH parAdai |trAyasva no.avR^ikebhirvarUthaistava priyAsaH sUriShu syAma || 7.19.7
priyAsa itte maghavannabhiShTau naro madema sharaNe sakhAyaH |ni turvashaM ni yAdvaM shishIhyatithigvAya shaMsyaM kariShyan || 7.19.8
sadyashchinnu te maghavannabhiShTau naraH shaMsantyukthashAsa ukthA |ye te havebhirvi paNI.NradAshannasmAnvR^iNIShva yujyAya tasmai || 7.19.9
ete stomA narAM nR^itama tubhyamasmadrya~ncho dadato maghAni |teShAmindra vR^itrahatye shivo bhUH sakhA cha shUro.avitA cha nR^iNAm || 7.19.10
nU indra shUra stavamAna UtI brahmajUtastanvA vAvR^idhasva |upa no vAjAnmimIhyupa stInyUyaM pAta svastibhiH sadA naH || 7.19.11

ugro jaj~ne vIryAya svadhAvA~nchakrirapo naryo yatkariShyan |jagmiryuvA nR^iShadanamavobhistrAtA na indra enaso mahashchit || 7.20.1
hantA vR^itramindraH shUshuvAnaH prAvInnu vIro jaritAramUtI |kartA sudAse aha vA u lokaM dAtA vasu muhurA dAshuShe bhUt || 7.20.2
yudhmo anarvA khajakR^itsamadvA shUraH satrAShADjanuShemaShALhaH |vyAsa indraH pR^itanAH svojA adhA vishvaM shatrUyantaM jaghAna || 7.20.3
ubhe chidindra rodasI mahitvA paprAtha taviShIbhistuviShmaH |ni vajramindro harivAnmimikShansamandhasA madeShu vA uvocha || 7.20.4
vR^iShA jajAna vR^iShaNaM raNAya tamu chinnArI naryaM sasUva |pra yaH senAnIradha nR^ibhyo astInaH satvA gaveShaNaH sa dhR^iShNuH || 7.20.5
nU chitsa bhreShate jano na reShanmano yo asya ghoramAvivAsAt |yaj~nairya indre dadhate duvAMsi kShayatsa rAya R^itapA R^itejAH || 7.20.6
yadindra pUrvo aparAya shikShannayajjyAyAnkanIyaso deShNam |amR^ita itparyAsIta dUramA chitra chitryaM bharA rayiM naH || 7.20.7
yasta indra priyo jano dadAshadasannireke adrivaH sakhA te |vayaM te asyAM sumatau chaniShThAH syAma varUthe aghnato nR^ipItau || 7.20.8
eSha stomo achikradadvR^iShA ta uta stAmurmaghavannakrapiShTa |rAyaskAmo jaritAraM ta Agantvama~Nga shakra vasva A shako naH || 7.20.9
sa na indra tvayatAyA iShe dhAstmanA cha ye maghavAno junanti |vasvI Shu te jaritre astu shaktiryUyaM pAta svastibhiH sadA naH || 7.20.10

asAvi devaM goR^ijIkamandho nyasminnindro januShemuvocha |bodhAmasi tvA haryashva yaj~nairbodhA naH stomamandhaso madeShu || 7.21.1
pra yanti yaj~naM vipayanti barhiH somamAdo vidathe dudhravAchaH |nyu bhriyante yashaso gR^ibhAdA dUra{}upabdo vR^iShaNo nR^iShAchaH || 7.21.2
tvamindra sravitavA apaskaH pariShThitA ahinA shUra pUrvIH |tvadvAvakre rathyo na dhenA rejante vishvA kR^itrimANi bhIShA || 7.21.3
bhImo viveShAyudhebhireShAmapAMsi vishvA naryANi vidvAn |indraH puro jarhR^iShANo vi dUdhodvi vajrahasto mahinA jaghAna || 7.21.4
na yAtava indra jUjuvurno na vandanA shaviShTha vedyAbhiH |sa shardhadaryo viShuNasya jantormA shishnadevA api gurR^itaM naH || 7.21.5
abhi kratvendra bhUradha jmanna te vivya~NmahimAnaM rajAMsi |svenA hi vR^itraM shavasA jaghantha na shatrurantaM vividadyudhA te || 7.21.6
devAshchitte asuryAya pUrve.anu kShatrAya mamire sahAMsi |indro maghAni dayate viShahyendraM vAjasya johuvanta sAtau || 7.21.7
kIrishchiddhi tvAmavase juhAveshAnamindra saubhagasya bhUreH |avo babhUtha shatamUte asme abhikShattustvAvato varUtA || 7.21.8
sakhAyasta indra vishvaha syAma namovR^idhAso mahinA tarutra |vanvantu smA te.avasA samIke.abhItimaryo vanuShAM shavAMsi || 7.21.9
sa na indra tvayatAyA iShe dhAstmanA cha ye maghavAno junanti |vasvI Shu te jaritre astu shaktiryUyaM pAta svastibhiH sadA naH || 7.21.10

pibA somamindra mandatu tvA yaM te suShAva haryashvAdriH |soturbAhubhyAM suyato nArvA || 7.22.1
yaste mado yujyashchArurasti yena vR^itrANi haryashva haMsi |sa tvAmindra prabhUvaso mamattu || 7.22.2
bodhA su me maghavanvAchamemAM yAM te vasiShTho archati prashastim |imA brahma sadhamAde juShasva || 7.22.3
shrudhI havaM vipipAnasyAdrerbodhA viprasyArchato manIShAm |kR^iShvA duvAMsyantamA sachemA || 7.22.4
na te giro api mR^iShye turasya na suShTutimasuryasya vidvAn |sadA te nAma svayasho vivakmi || 7.22.5
bhUri hi te savanA mAnuSheShu bhUri manIShI havate tvAmit |mAre asmanmaghava~njyokkaH || 7.22.6
tubhyedimA savanA shUra vishvA tubhyaM brahmANi vardhanA kR^iNomi |tvaM nR^ibhirhavyo vishvadhAsi || 7.22.7
nU chinnu te manyamAnasya dasmodashnuvanti mahimAnamugra |na vIryamindra te na rAdhaH || 7.22.8
ye cha pUrva R^iShayo ye cha nUtnA indra brahmANi janayanta viprAH |asme te santu sakhyA shivAni yUyaM pAta svastibhiH sadA naH || 7.22.9

udu brahmANyairata shravasyendraM samarye mahayA vasiShTha |A yo vishvAni shavasA tatAnopashrotA ma Ivato vachAMsi || 7.23.1
ayAmi ghoSha indra devajAmirirajyanta yachChurudho vivAchi |nahi svamAyushchikite janeShu tAnIdaMhAMsyati parShyasmAn || 7.23.2
yuje rathaM gaveShaNaM haribhyAmupa brahmANi jujuShANamasthuH |vi bAdhiShTa sya rodasI mahitvendro vR^itrANyapratI jaghanvAn || 7.23.3
ApashchitpipyuH staryo na gAvo nakShannR^itaM jaritArasta indra |yAhi vAyurna niyuto no achChA tvaM hi dhIbhirdayase vi vAjAn || 7.23.4
te tvA madA indra mAdayantu shuShmiNaM tuvirAdhasaM jaritre |eko devatrA dayase hi martAnasmi~nChUra savane mAdayasva || 7.23.5
evedindraM vR^iShaNaM vajrabAhuM vasiShThAso abhyarchantyarkaiH |sa naH stuto vIravaddhAtu gomadyUyaM pAta svastibhiH sadA naH || 7.23.6

yoniShTa indra sadane akAri tamA nR^ibhiH puruhUta pra yAhi |aso yathA no.avitA vR^idhe cha dado vasUni mamadashcha somaiH || 7.24.1
gR^ibhItaM te mana indra dvibarhAH sutaH somaH pariShiktA madhUni |visR^iShTadhenA bharate suvR^iktiriyamindraM johuvatI manIShA || 7.24.2
A no diva A pR^ithivyA R^ijIShinnidaM barhiH somapeyAya yAhi |vahantu tvA harayo madrya~nchamA~NgUShamachChA tavasaM madAya || 7.24.3
A no vishvAbhirUtibhiH sajoShA brahma juShANo haryashva yAhi |varIvR^ijatsthavirebhiH sushiprAsme dadhadvR^iShaNaM shuShmamindra || 7.24.4
eSha stomo maha ugrAya vAhe dhurIvAtyo na vAjayannadhAyi |indra tvAyamarka ITTe vasUnAM divIva dyAmadhi naH shromataM dhAH || 7.24.5
evA na indra vAryasya pUrdhi pra te mahIM sumatiM vevidAma |iShaM pinva maghavadbhyaH suvIrAM yUyaM pAta svastibhiH sadA naH || 7.24.6

A te maha indrotyugra samanyavo yatsamaranta senAH |patAti didyunnaryasya bAhvormA te mano viShvadryagvi chArIt || 7.25.1
ni durga indra shnathihyamitrA.N abhi ye no martAso amanti |Are taM shaMsaM kR^iNuhi ninitsorA no bhara sambharaNaM vasUnAm || 7.25.2
shataM te shiprinnUtayaH sudAse sahasraM shaMsA uta rAtirastu |jahi vadharvanuSho martyasyAsme dyumnamadhi ratnaM cha dhehi || 7.25.3
tvAvato hIndra kratve asmi tvAvato.avituH shUra rAtau |vishvedahAni taviShIva ugra.N okaH kR^iNuShva harivo na mardhIH || 7.25.4
kutsA ete haryashvAya shUShamindre saho devajUtamiyAnAH |satrA kR^idhi suhanA shUra vR^itrA vayaM tarutrAH sanuyAma vAjam || 7.25.5
evA na indra vAryasya pUrdhi pra te mahIM sumatiM vevidAma |iShaM pinva maghavadbhyaH suvIrAM yUyaM pAta svastibhiH sadA naH || 7.25.6

na soma indramasuto mamAda nAbrahmANo maghavAnaM sutAsaH |tasmA ukthaM janaye yajjujoShannR^ivannavIyaH shR^iNavadyathA naH || 7.26.1
ukthaukthe soma indraM mamAda nIthenIthe maghavAnaM sutAsaH |yadIM sabAdhaH pitaraM na putrAH samAnadakShA avase havante || 7.26.2
chakAra tA kR^iNavannUnamanyA yAni bruvanti vedhasaH suteShu |janIriva patirekaH samAno ni mAmR^ije pura indraH su sarvAH || 7.26.3
evA tamAhuruta shR^iNva indra eko vibhaktA taraNirmaghAnAm |mithastura Utayo yasya pUrvIrasme bhadrANi sashchata priyANi || 7.26.4
evA vasiShTha indramUtaye nR^InkR^iShTInAM vR^iShabhaM sute gR^iNAti |sahasriNa upa no mAhi vAjAnyUyaM pAta svastibhiH sadA naH || 7.26.5

indraM naro nemadhitA havante yatpAryA yunajate dhiyastAH |shUro nR^iShAtA shavasashchakAna A gomati vraje bhajA tvaM naH || 7.27.1
ya indra shuShmo maghavante asti shikShA sakhibhyaH puruhUta nR^ibhyaH |tvaM hi dR^iLhA maghavanvichetA apA vR^idhi parivR^itaM na rAdhaH || 7.27.2
indro rAjA jagatashcharShaNInAmadhi kShami viShurUpaM yadasti |tato dadAti dAshuShe vasUni chodadrAdha upastutashchidarvAk || 7.27.3
nU chinna indro maghavA sahUtI dAno vAjaM ni yamate na UtI |anUnA yasya dakShiNA pIpAya vAmaM nR^ibhyo abhivItA sakhibhyaH || 7.27.4
nU indra rAye varivaskR^idhI na A te mano vavR^ityAma maghAya |gomadashvAvadrathavadvyanto yUyaM pAta svastibhiH sadA naH || 7.27.5

brahmA Na indropa yAhi vidvAnarvA~nchaste harayaH santu yuktAH |vishve chiddhi tvA vihavanta martA asmAkamichChR^iNuhi vishvaminva || 7.28.1
havaM ta indra mahimA vyAnaDbrahma yatpAsi shavasinnR^iShINAm |A yadvajraM dadhiShe hasta ugra ghoraH sankratvA janiShThA aShALhaH || 7.28.2
tava praNItIndra johuvAnAnsaM yannR^Inna rodasI ninetha |mahe kShatrAya shavase hi jaj~ne.atUtujiM chittUtujirashishnat || 7.28.3
ebhirna indrAhabhirdashasya durmitrAso hi kShitayaH pavante |prati yachchaShTe anR^itamanenA ava dvitA varuNo mAyI naH sAt || 7.28.4
vochemedindraM maghavAnamenaM maho rAyo rAdhaso yaddadannaH |yo archato brahmakR^itimaviShTho yUyaM pAta svastibhiH sadA naH || 7.28.5

ayaM soma indra tubhyaM sunva A tu pra yAhi harivastadokAH |pibA tvasya suShutasya chArordado maghAni maghavanniyAnaH || 7.29.1
brahmanvIra brahmakR^itiM juShANo.arvAchIno haribhiryAhi tUyam |asminnU Shu savane mAdayasvopa brahmANi shR^iNava imA naH || 7.29.2
kA te astyaraMkR^itiH sUktaiH kadA nUnaM te maghavandAshema |vishvA matIrA tatane tvAyAdhA ma indra shR^iNavo havemA || 7.29.3
uto ghA te puruShyA idAsanyeShAM pUrveShAmashR^iNorR^iShINAm |adhAhaM tvA maghava~njohavImi tvaM na indrAsi pramatiH piteva || 7.29.4
vochemedindraM maghavAnamenaM maho rAyo rAdhaso yaddadannaH |yo archato brahmakR^itimaviShTho yUyaM pAta svastibhiH sadA naH || 7.29.5

A no deva shavasA yAhi shuShminbhavA vR^idha indra rAyo asya |mahe nR^imNAya nR^ipate suvajra mahi kShatrAya pauMsyAya shUra || 7.30.1
havanta u tvA havyaM vivAchi tanUShu shUrAH sUryasya sAtau |tvaM vishveShu senyo janeShu tvaM vR^itrANi randhayA suhantu || 7.30.2
ahA yadindra sudinA vyuchChAndadho yatketumupamaM samatsu |nyagniH sIdadasuro na hotA huvAno atra subhagAya devAn || 7.30.3
vayaM te ta indra ye cha deva stavanta shUra dadato maghAni |yachChA sUribhya upamaM varUthaM svAbhuvo jaraNAmashnavanta || 7.30.4
vochemedindraM maghavAnamenaM maho rAyo rAdhaso yaddadannaH |yo archato brahmakR^itimaviShTho yUyaM pAta svastibhiH sadA naH || 7.30.5

pra va indrAya mAdanaM haryashvAya gAyata |sakhAyaH somapAvne || 7.31.1
shaMsedukthaM sudAnava uta dyukShaM yathA naraH |chakR^imA satyarAdhase || 7.31.2
tvaM na indra vAjayustvaM gavyuH shatakrato |tvaM hiraNyayurvaso || 7.31.3
vayamindra tvAyavo.abhi pra Nonumo vR^iShan |viddhI tvasya no vaso || 7.31.4
mA no nide cha vaktave.aryo randhIrarAvNe |tve api kraturmama || 7.31.5
tvaM varmAsi saprathaH puroyodhashcha vR^itrahan |tvayA prati bruve yujA || 7.31.6
mahA.N utAsi yasya te.anu svadhAvarI sahaH |mamnAte indra rodasI || 7.31.7
taM tvA marutvatI pari bhuvadvANI sayAvarI |nakShamANA saha dyubhiH || 7.31.8
UrdhvAsastvAnvindavo bhuvandasmamupa dyavi |saM te namanta kR^iShTayaH || 7.31.9
pra vo mahe mahivR^idhe bharadhvaM prachetase pra sumatiM kR^iNudhvam |vishaH pUrvIH pra charA charShaNiprAH || 7.31.10
uruvyachase mahine suvR^iktimindrAya brahma janayanta viprAH |tasya vratAni na minanti dhIrAH || 7.31.11
indraM vANIranuttamanyumeva satrA rAjAnaM dadhire sahadhyai |haryashvAya barhayA samApIn || 7.31.12

mo Shu tvA vAghatashchanAre asmanni rIraman |ArAttAchchitsadhamAdaM na A gahIha vA sannupa shrudhi || 7.32.1
ime hi te brahmakR^itaH sute sachA madhau na makSha Asate |indre kAmaM jaritAro vasUyavo rathe na pAdamA dadhuH || 7.32.2
rAyaskAmo vajrahastaM sudakShiNaM putro na pitaraM huve || 7.32.3
ima indrAya sunvire somAso dadhyAshiraH |tA.N A madAya vajrahasta pItaye haribhyAM yAhyoka A || 7.32.4
shravachChrutkarNa Iyate vasUnAM nU chinno mardhiShadgiraH |sadyashchidyaH sahasrANi shatA dadannakirditsantamA minat || 7.32.5
sa vIro apratiShkuta indreNa shUshuve nR^ibhiH |yaste gabhIrA savanAni vR^itrahansunotyA cha dhAvati || 7.32.6
bhavA varUthaM maghavanmaghonAM yatsamajAsi shardhataH |vi tvAhatasya vedanaM bhajemahyA dUNAsho bharA gayam || 7.32.7
sunotA somapAvne somamindrAya vajriNe |pachatA paktIravase kR^iNudhvamitpR^iNannitpR^iNate mayaH || 7.32.8
mA sredhata somino dakShatA mahe kR^iNudhvaM rAya Atuje |taraNirijjayati kSheti puShyati na devAsaH kavatnave || 7.32.9
nakiH sudAso rathaM paryAsa na rIramat |indro yasyAvitA yasya maruto gamatsa gomati vraje || 7.32.10
gamadvAjaM vAjayannindra martyo yasya tvamavitA bhuvaH |asmAkaM bodhyavitA rathAnAmasmAkaM shUra nR^iNAm || 7.32.11
udinnvasya richyateM.asho dhanaM na jigyuShaH |ya indro harivAnna dabhanti taM ripo dakShaM dadhAti somini || 7.32.12
mantramakharvaM sudhitaM supeshasaM dadhAta yaj~niyeShvA |pUrvIshchana prasitayastaranti taM ya indre karmaNA bhuvat || 7.32.13
kastamindra tvAvasumA martyo dadharShati |shraddhA itte maghavanpArye divi vAjI vAjaM siShAsati || 7.32.14
maghonaH sma vR^itrahatyeShu chodaya ye dadati priyA vasu |tava praNItI haryashva sUribhirvishvA tarema duritA || 7.32.15
tavedindrAvamaM vasu tvaM puShyasi madhyamam |satrA vishvasya paramasya rAjasi nakiShTvA goShu vR^iNvate || 7.32.16
tvaM vishvasya dhanadA asi shruto ya IM bhavantyAjayaH |tavAyaM vishvaH puruhUta pArthivo.avasyurnAma bhikShate || 7.32.17
yadindra yAvatastvametAvadahamIshIya |stotAramiddidhiSheya radAvaso na pApatvAya rAsIya || 7.32.18
shikSheyaminmahayate divedive rAya A kuhachidvide |nahi tvadanyanmaghavanna ApyaM vasyo asti pitA chana || 7.32.19
taraNiritsiShAsati vAjaM puraMdhyA yujA |A va indraM puruhUtaM name girA nemiM taShTeva sudrvam || 7.32.20
na duShTutI martyo vindate vasu na sredhantaM rayirnashat |sushaktirinmaghavantubhyaM mAvate deShNaM yatpArye divi || 7.32.21
abhi tvA shUra nonumo.adugdhA iva dhenavaH |IshAnamasya jagataH svardR^ishamIshAnamindra tasthuShaH || 7.32.22
na tvAvA.N anyo divyo na pArthivo na jAto na janiShyate |ashvAyanto maghavannindra vAjino gavyantastvA havAmahe || 7.32.23
abhI ShatastadA bharendra jyAyaH kanIyasaH |purUvasurhi maghavansanAdasi bharebhare cha havyaH || 7.32.24
parA Nudasva maghavannamitrAnsuvedA no vasU kR^idhi |asmAkaM bodhyavitA mahAdhane bhavA vR^idhaH sakhInAm || 7.32.25
indra kratuM na A bhara pitA putrebhyo yathA |shikShA No asminpuruhUta yAmani jIvA jyotirashImahi || 7.32.26
mA no aj~nAtA vR^ijanA durAdhyo mAshivAso ava kramuH |tvayA vayaM pravataH shashvatIrapo.ati shUra tarAmasi || 7.32.27

shvitya~ncho mA dakShiNataskapardA dhiyaMjinvAso abhi hi pramanduH |uttiShThanvoche pari barhiSho nR^Inna me dUrAdavitave vasiShThAH || 7.33.1
dUrAdindramanayannA sutena tiro vaishantamati pAntamugram |pAshadyumnasya vAyatasya somAtsutAdindro.avR^iNItA vasiShThAn || 7.33.2
evennu kaM sindhumebhistatArevennu kaM bhedamebhirjaghAna |evennu kaM dAsharAj~ne sudAsaM prAvadindro brahmaNA vo vasiShThAH || 7.33.3
juShTI naro brahmaNA vaH pitR^INAmakShamavyayaM na kilA riShAtha |yachChakvarIShu bR^ihatA raveNendre shuShmamadadhAtA vasiShThAH || 7.33.4
uddyAmivettR^iShNajo nAthitAso.adIdhayurdAsharAj~ne vR^itAsaH |vasiShThasya stuvata indro ashroduruM tR^itsubhyo akR^iNodu lokam || 7.33.5
daNDA ivedgo/ajanAsa AsanparichChinnA bharatA arbhakAsaH |abhavachcha pura/etA vasiShTha AdittR^itsUnAM visho aprathanta || 7.33.6
trayaH kR^iNvanti bhuvaneShu retastisraH prajA AryA jyotiragrAH |trayo gharmAsa uShasaM sachante sarvA.N ittA.N anu vidurvasiShThAH || 7.33.7
sUryasyeva vakShatho jyotireShAM samudrasyeva mahimA gabhIraH |vAtasyeva prajavo nAnyena stomo vasiShThA anvetave vaH || 7.33.8
ta inniNyaM hR^idayasya praketaiH sahasravalshamabhi saM charanti |yamena tataM paridhiM vayanto.apsarasa upa sedurvasiShThAH || 7.33.9
vidyuto jyotiH pari saMjihAnaM mitrAvaruNA yadapashyatAM tvA |tatte janmotaikaM vasiShThAgastyo yattvA visha AjabhAra || 7.33.10
utAsi maitrAvaruNo vasiShThorvashyA brahmanmanaso.adhi jAtaH |drapsaM skannaM brahmaNA daivyena vishve devAH puShkare tvAdadanta || 7.33.11
sa praketa ubhayasya pravidvAnsahasradAna uta vA sadAnaH |yamena tataM paridhiM vayiShyannapsarasaH pari jaj~ne vasiShThaH || 7.33.12
satre ha jAtAviShitA namobhiH kumbhe retaH siShichatuH samAnam |tato ha mAna udiyAya madhyAttato jAtamR^iShimAhurvasiShTham || 7.33.13
ukthabhR^itaM sAmabhR^itaM bibharti grAvANaM bibhratpra vadAtyagre |upainamAdhvaM sumanasyamAnA A vo gachChAti pratR^ido vasiShThaH || 7.33.14

pra shukraitu devI manIShA asmatsutaShTo ratho na vAjI || 7.34.1
viduH pR^ithivyA divo janitraM shR^iNvantyApo adha kSharantIH || 7.34.2
Apashchidasmai pinvanta pR^ithvIrvR^itreShu shUrA maMsanta ugrAH || 7.34.3
A dhUrShvasmai dadhAtAshvAnindro na vajrI hiraNyabAhuH || 7.34.4
abhi pra sthAtAheva yaj~naM yAteva patmantmanA hinota || 7.34.5
tmanA samatsu hinota yaj~naM dadhAta ketuM janAya vIram || 7.34.6
udasya shuShmAdbhAnurnArta bibharti bhAraM pR^ithivI na bhUma || 7.34.7
hvayAmi devA.N ayAturagne sAdhannR^itena dhiyaM dadhAmi || 7.34.8
abhi vo devIM dhiyaM dadhidhvaM pra vo devatrA vAchaM kR^iNudhvam || 7.34.9
A chaShTa AsAM pAtho nadInAM varuNa ugraH sahasrachakShAH || 7.34.10
rAjA rAShTrAnAM pesho nadInAmanuttamasmai kShatraM vishvAyu || 7.34.11
aviShTo asmAnvishvAsu vikShvadyuM kR^iNota shaMsaM ninitsoH || 7.34.12
vyetu didyuddviShAmashevA yuyota viShvagrapastanUnAm || 7.34.13
avInno agnirhavyAnnamobhiH preShTho asmA adhAyi stomaH || 7.34.14
sajUrdevebhirapAM napAtaM sakhAyaM kR^idhvaM shivo no astu || 7.34.15
abjAmukthairahiM gR^iNIShe budhne nadInAM rajassu ShIdan || 7.34.16
mA no.ahirbudhnyo riShe dhAnmA yaj~no asya sridhadR^itAyoH || 7.34.17
uta na eShu nR^iShu shravo dhuH pra rAye yantu shardhanto aryaH || 7.34.18
tapanti shatruM svarNa bhUmA mahAsenAso amebhireShAm || 7.34.19
A yannaH patnIrgamantyachChA tvaShTA supANirdadhAtu vIrAn || 7.34.20
prati naH stomaM tvaShTA juSheta syAdasme aramatirvasUyuH || 7.34.21
tA no rAsanrAtiShAcho vasUnyA rodasI varuNAnI shR^iNotu |varUtrIbhiH susharaNo no astu tvaShTA sudatro vi dadhAtu rAyaH || 7.34.22
tanno rAyaH parvatAstanna ApastadrAtiShAcha oShadhIruta dyauH |vanaspatibhiH pR^ithivI sajoShA ubhe rodasI pari pAsato naH || 7.34.23
anu tadurvI rodasI jihAtAmanu dyukSho varuNa indrasakhA |anu vishve maruto ye sahAso rAyaH syAma dharuNaM dhiyadhyai || 7.34.24
tanna indro varuNo mitro agnirApa oShadhIrvanino juShanta |sharmansyAma marutAmupasthe yUyaM pAta svastibhiH sadA naH || 7.34.25

shaM na indrAgnI bhavatAmavobhiH shaM na indrAvaruNA rAtahavyA |shamindrAsomA suvitAya shaM yoH shaM na indrApUShaNA vAjasAtau || 7.35.1
shaM no bhagaH shamu naH shaMso astu shaM naH puraMdhiH shamu santu rAyaH |shaM naH satyasya suyamasya shaMsaH shaM no aryamA purujAto astu || 7.35.2
shaM no dhAtA shamu dhartA no astu shaM na urUchI bhavatu svadhAbhiH |shaM rodasI bR^ihatI shaM no adriH shaM no devAnAM suhavAni santu || 7.35.3
shaM no agnirjyotiranIko astu shaM no mitrAvaruNAvashvinA sham |shaM naH sukR^itAM sukR^itAni santu shaM na iShiro abhi vAtu vAtaH || 7.35.4
shaM no dyAvApR^ithivI pUrvahUtau shamantarikShaM dR^ishaye no astu |shaM na oShadhIrvanino bhavantu shaM no rajasaspatirastu jiShNuH || 7.35.5
shaM na indro vasubhirdevo astu shamAdityebhirvaruNaH sushaMsaH |shaM no rudro rudrebhirjalAShaH shaM nastvaShTA gnAbhiriha shR^iNotu || 7.35.6
shaM naH somo bhavatu brahma shaM naH shaM no grAvANaH shamu santu yaj~nAH |shaM naH svarUNAM mitayo bhavantu shaM naH prasvaH shamvastu vediH || 7.35.7
shaM naH sUrya uruchakShA udetu shaM nashchatasraH pradisho bhavantu |shaM naH parvatA dhruvayo bhavantu shaM naH sindhavaH shamu santvApaH || 7.35.8
shaM no aditirbhavatu vratebhiH shaM no bhavantu marutaH svarkAH |shaM no viShNuH shamu pUShA no astu shaM no bhavitraM shamvastu vAyuH || 7.35.9
shaM no devaH savitA trAyamANaH shaM no bhavantUShaso vibhAtIH |shaM naH parjanyo bhavatu prajAbhyaH shaM naH kShetrasya patirastu shambhuH || 7.35.10
shaM no devA vishvadevA bhavantu shaM sarasvatI saha dhIbhirastu |shamabhiShAchaH shamu rAtiShAchaH shaM no divyAH pArthivAH shaM no apyAH || 7.35.11
shaM naH satyasya patayo bhavantu shaM no arvantaH shamu santu gAvaH |shaM na R^ibhavaH sukR^itaH suhastAH shaM no bhavantu pitaro haveShu || 7.35.12
shaM no aja ekapAddevo astu shaM no.ahirbudhnyaH shaM samudraH |shaM no apAM napAtperurastu shaM naH pR^ishnirbhavatu devagopA || 7.35.13
AdityA rudrA vasavo juShantedaM brahma kriyamANaM navIyaH |shR^iNvantu no divyAH pArthivAso gojAtA uta ye yaj~niyAsaH || 7.35.14
ye devAnAM yaj~niyA yaj~niyAnAM manoryajatrA amR^itA R^itaj~nAH |te no rAsantAmurugAyamadya yUyaM pAta svastibhiH sadA naH || 7.35.15

pra brahmaitu sadanAdR^itasya vi rashmibhiH sasR^ije sUryo gAH |vi sAnunA pR^ithivI sasra urvI pR^ithu pratIkamadhyedhe agniH || 7.36.1
imAM vAM mitrAvaruNA suvR^iktimiShaM na kR^iNve asurA navIyaH |ino vAmanyaH padavIradabdho janaM cha mitro yatati bruvANaH || 7.36.2
A vAtasya dhrajato ranta ityA apIpayanta dhenavo na sUdAH |maho divaH sadane jAyamAno.achikradadvR^iShabhaH sasminnUdhan || 7.36.3
girA ya etA yunajaddharI ta indra priyA surathA shUra dhAyU |pra yo manyuM ririkShato minAtyA sukratumaryamaNaM vavR^ityAm || 7.36.4
yajante asya sakhyaM vayashcha namasvinaH sva R^itasya dhAman |vi pR^ikSho bAbadhe nR^ibhiH stavAna idaM namo rudrAya preShTham || 7.36.5
A yatsAkaM yashaso vAvashAnAH sarasvatI saptathI sindhumAtA |yAH suShvayanta sudughAH sudhArA abhi svena payasA pIpyAnAH || 7.36.6
uta tye no maruto mandasAnA dhiyaM tokaM cha vAjino.avantu |mA naH pari khyadakSharA charantyavIvR^idhanyujyaM te rayiM naH || 7.36.7
pra vo mahImaramatiM kR^iNudhvaM pra pUShaNaM vidathyaM na vIram |bhagaM dhiyo.avitAraM no asyAH sAtau vAjaM rAtiShAchaM puraMdhim || 7.36.8
achChAyaM vo marutaH shloka etvachChA viShNuM niShiktapAmavobhiH |uta prajAyai gR^iNate vayo dhuryUyaM pAta svastibhiH sadA naH || 7.36.9

A vo vAhiShTho vahatu stavadhyai ratho vAjA R^ibhukShaNo amR^iktaH |abhi tripR^iShThaiH savaneShu somairmade sushiprA mahabhiH pR^iNadhvam || 7.37.1
yUyaM ha ratnaM maghavatsu dhattha svardR^isha R^ibhukShaNo amR^iktam |saM yaj~neShu svadhAvantaH pibadhvaM vi no rAdhAMsi matibhirdayadhvam || 7.37.2
uvochitha hi maghavandeShNaM maho arbhasya vasuno vibhAge |ubhA te pUrNA vasunA gabhastI na sUnR^itA ni yamate vasavyA || 7.37.3
tvamindra svayashA R^ibhukShA vAjo na sAdhurastameShyR^ikvA |vayaM nu te dAshvAMsaH syAma brahma kR^iNvanto harivo vasiShThAH || 7.37.4
sanitAsi pravato dAshuShe chidyAbhirviveSho haryashva dhIbhiH |vavanmA nu te yujyAbhirUtI kadA na indra rAya A dashasyeH || 7.37.5
vAsayasIva vedhasastvaM naH kadA na indra vachaso bubodhaH |astaM tAtyA dhiyA rayiM suvIraM pR^ikSho no arvA nyuhIta vAjI || 7.37.6
abhi yaM devI nirR^itishchidIshe nakShanta indraM sharadaH supR^ikShaH |upa tribandhurjaradaShTimetyasvaveshaM yaM kR^iNavanta martAH || 7.37.7
A no rAdhAMsi savitaH stavadhyA A rAyo yantu parvatasya rAtau |sadA no divyaH pAyuH siShaktu yUyaM pAta svastibhiH sadA naH || 7.37.8

udu Shya devaH savitA yayAma hiraNyayImamatiM yAmashishret |nUnaM bhago havyo mAnuShebhirvi yo ratnA purUvasurdadhAti || 7.38.1
udu tiShTha savitaH shrudhyasya hiraNyapANe prabhR^itAvR^itasya |vyurvIM pR^ithvImamatiM sR^ijAna A nR^ibhyo martabhojanaM suvAnaH || 7.38.2
api ShTutaH savitA devo astu yamA chidvishve vasavo gR^iNanti |sa naH stomAnnamasyashchano dhAdvishvebhiH pAtu pAyubhirni sUrIn || 7.38.3
abhi yaM devyaditirgR^iNAti savaM devasya saviturjuShANA |abhi samrAjo varuNo gR^iNantyabhi mitrAso aryamA sajoShAH || 7.38.4
abhi ye mitho vanuShaH sapante rAtiM divo rAtiShAchaH pR^ithivyAH |ahirbudhnya uta naH shR^iNotu varUtryekadhenubhirni pAtu || 7.38.5
anu tanno jAspatirmaMsIShTa ratnaM devasya savituriyAnaH |bhagamugro.avase johavIti bhagamanugro adha yAti ratnam || 7.38.6
shaM no bhavantu vAjino haveShu devatAtA mitadravaH svarkAH |jambhayanto.ahiM vR^ikaM rakShAMsi sanemyasmadyuyavannamIvAH || 7.38.7
vAjevAje.avata vAjino no dhaneShu viprA amR^itA R^itaj~nAH |asya madhvaH pibata mAdayadhvaM tR^iptA yAta pathibhirdevayAnaiH || 7.38.8

Urdhvo agniH sumatiM vasvo ashretpratIchI jUrNirdevatAtimeti |bhejAte adrI rathyeva panthAmR^itaM hotA na iShito yajAti || 7.39.1
pra vAvR^ije suprayA barhireShAmA vishpatIva bIriTa iyAte |vishAmaktoruShasaH pUrvahUtau vAyuH pUShA svastaye niyutvAn || 7.39.2
jmayA atra vasavo ranta devA urAvantarikShe marjayanta shubhrAH |arvAkpatha urujrayaH kR^iNudhvaM shrotA dUtasya jagmuSho no asya || 7.39.3
te hi yaj~neShu yaj~niyAsa UmAH sadhasthaM vishve abhi santi devAH |tA.N adhvara ushato yakShyagne shruShTI bhagaM nAsatyA puraMdhim || 7.39.4
Agne giro diva A pR^ithivyA mitraM vaha varuNamindramagnim |AryamaNamaditiM viShNumeShAM sarasvatI maruto mAdayantAm || 7.39.5
rare havyaM matibhiryaj~niyAnAM nakShatkAmaM martyAnAmasinvan |dhAtA rayimavidasyaM sadAsAM sakShImahi yujyebhirnu devaiH || 7.39.6
nU rodasI abhiShTute vasiShThairR^itAvAno varuNo mitro agniH |yachChantu chandrA upamaM no arkaM yUyaM pAta svastibhiH sadA naH || 7.39.7

o shruShTirvidathyA sametu prati stomaM dadhImahi turANAm |yadadya devaH savitA suvAti syAmAsya ratnino vibhAge || 7.40.1
mitrastanno varuNo rodasI cha dyubhaktamindro aryamA dadAtu |dideShTu devyaditI rekNo vAyushcha yanniyuvaite bhagashcha || 7.40.2
sedugro astu marutaH sa shuShmI yaM martyaM pR^iShadashvA avAtha |utemagniH sarasvatI junanti na tasya rAyaH paryetAsti || 7.40.3
ayaM hi netA varuNa R^itasya mitro rAjAno aryamApo dhuH |suhavA devyaditiranarvA te no aMho ati parShannariShTAn || 7.40.4
asya devasya mILhuSho vayA viShNoreShasya prabhR^ithe havirbhiH |vide hi rudro rudriyaM mahitvaM yAsiShTaM vartirashvinAvirAvat || 7.40.5
mAtra pUShannAghR^iNa irasyo varUtrI yadrAtiShAchashcha rAsan |mayobhuvo no arvanto ni pAntu vR^iShTiM parijmA vAto dadAtu || 7.40.6
nU rodasI abhiShTute vasiShThairR^itAvAno varuNo mitro agniH |yachChantu chandrA upamaM no arkaM yUyaM pAta svastibhiH sadA naH || 7.40.7

prAtaragniM prAtarindraM havAmahe prAtarmitrAvaruNA prAtarashvinA |prAtarbhagaM pUShaNaM brahmaNaspatiM prAtaH somamuta rudraM huvema || 7.41.1
prAtarjitaM bhagamugraM huvema vayaM putramaditeryo vidhartA |AdhrashchidyaM manyamAnasturashchidrAjA chidyaM bhagaM bhakShItyAha || 7.41.2
bhaga praNetarbhaga satyarAdho bhagemAM dhiyamudavA dadannaH |bhaga pra No janaya gobhirashvairbhaga pra nR^ibhirnR^ivantaH syAma || 7.41.3
utedAnIM bhagavantaH syAmota prapitva uta madhye ahnAm |utoditA maghavansUryasya vayaM devAnAM sumatau syAma || 7.41.4
bhaga eva bhagavA.N astu devAstena vayaM bhagavantaH syAma |taM tvA bhaga sarva ijjohavIti sa no bhaga pura/etA bhaveha || 7.41.5
samadhvarAyoShaso namanta dadhikrAveva shuchaye padAya |arvAchInaM vasuvidaM bhagaM no rathamivAshvA vAjina A vahantu || 7.41.6
ashvAvatIrgomatIrna uShAso vIravatIH sadamuchChantu bhadrAH |ghR^itaM duhAnA vishvataH prapItA yUyaM pAta svastibhiH sadA naH || 7.41.7

pra brahmANo a~Ngiraso nakShanta pra krandanurnabhanyasya vetu |pra dhenava udapruto navanta yujyAtAmadrI adhvarasya peshaH || 7.42.1
sugaste agne sanavitto adhvA yukShvA sute harito rohitashcha |ye vA sadmannaruShA vIravAho huve devAnAM janimAni sattaH || 7.42.2
samu vo yaj~naM mahayannamobhiH pra hotA mandro riricha upAke |yajasva su purvaNIka devAnA yaj~niyAmaramatiM vavR^ityAH || 7.42.3
yadA vIrasya revato duroNe syonashIratithirAchiketat |suprIto agniH sudhito dama A sa vishe dAti vAryamiyatyai || 7.42.4
imaM no agne adhvaraM juShasva marutsvindre yashasaM kR^idhI naH |A naktA barhiH sadatAmuShAsoshantA mitrAvaruNA yajeha || 7.42.5
evAgniM sahasyaM vasiShTho rAyaskAmo vishvapsnyasya staut |iShaM rayiM paprathadvAjamasme yUyaM pAta svastibhiH sadA naH || 7.42.6

pra vo yaj~neShu devayanto archandyAvA namobhiH pR^ithivI iShadhyai |yeShAM brahmANyasamAni viprA viShvagviyanti vanino na shAkhAH || 7.43.1
pra yaj~na etu hetvo na saptirudyachChadhvaM samanaso ghR^itAchIH |stR^iNIta barhiradhvarAya sAdhUrdhvA shochIMShi devayUnyasthuH || 7.43.2
A putrAso na mAtaraM vibhR^itrAH sAnau devAso barhiShaH sadantu |A vishvAchI vidathyAmanaktvagne mA no devatAtA mR^idhaskaH || 7.43.3
te sIShapanta joShamA yajatrA R^itasya dhArAH sudughA duhAnAH |jyeShThaM vo adya maha A vasUnAmA gantana samanaso yati ShTha || 7.43.4
evA no agne vikShvA dashasya tvayA vayaM sahasAvannAskrAH |rAyA yujA sadhamAdo ariShTA yUyaM pAta svastibhiH sadA naH || 7.43.5

dadhikrAM vaH prathamamashvinoShasamagniM samiddhaM bhagamUtaye huve |indraM viShNuM pUShaNaM brahmaNaspatimAdityAndyAvApR^ithivI apaH svaH || 7.44.1
dadhikrAmu namasA bodhayanta udIrANA yaj~namupaprayantaH |iLAM devIM barhiShi sAdayanto.ashvinA viprA suhavA huvema || 7.44.2
dadhikrAvANaM bubudhAno agnimupa bruva uShasaM sUryaM gAm |bradhnaM mA.NshchatorvaruNasya babhruM te vishvAsmadduritA yAvayantu || 7.44.3
dadhikrAvA prathamo vAjyarvAgre rathAnAM bhavati prajAnan |saMvidAna uShasA sUryeNAdityebhirvasubhira~NgirobhiH || 7.44.4
A no dadhikrAH pathyAmanaktvR^itasya panthAmanvetavA u |shR^iNotu no daivyaM shardho agniH shR^iNvantu vishve mahiShA amUrAH || 7.44.5

A devo yAtu savitA suratno.antarikShaprA vahamAno ashvaiH |haste dadhAno naryA purUNi niveshaya~ncha prasuva~ncha bhUma || 7.45.1
udasya bAhU shithirA bR^ihantA hiraNyayA divo antA.N anaShTAm |nUnaM so asya mahimA paniShTa sUrashchidasmA anu dAdapasyAm || 7.45.2
sa ghA no devaH savitA sahAvA sAviShadvasupatirvasUni |vishrayamANo amatimurUchIM martabhojanamadha rAsate naH || 7.45.3
imA giraH savitAraM sujihvaM pUrNagabhastimILate supANim |chitraM vayo bR^ihadasme dadhAtu yUyaM pAta svastibhiH sadA naH || 7.45.4

imA rudrAya sthiradhanvane giraH kShipreShave devAya svadhAvne |aShALhAya sahamAnAya vedhase tigmAyudhAya bharatA shR^iNotu naH || 7.46.1
sa hi kShayeNa kShamyasya janmanaH sAmrAjyena divyasya chetati |avannavantIrupa no durashcharAnamIvo rudra jAsu no bhava || 7.46.2
yA te didyudavasR^iShTA divaspari kShmayA charati pari sA vR^iNaktu naH |sahasraM te svapivAta bheShajA mA nastokeShu tanayeShu rIriShaH || 7.46.3
mA no vadhI rudra mA parA dA mA te bhUma prasitau hILitasya |A no bhaja barhiShi jIvashaMse yUyaM pAta svastibhiH sadA naH || 7.46.4

Apo yaM vaH prathamaM devayanta indrapAnamUrmimakR^iNvateLaH |taM vo vayaM shuchimaripramadya ghR^itapruShaM madhumantaM vanema || 7.47.1
tamUrmimApo madhumattamaM vo.apAM napAdavatvAshuhemA |yasminnindro vasubhirmAdayAte tamashyAma devayanto vo adya || 7.47.2
shatapavitrAH svadhayA madantIrdevIrdevAnAmapi yanti pAthaH |tA indrasya na minanti vratAni sindhubhyo havyaM ghR^itavajjuhota || 7.47.3
yAH sUryo rashmibhirAtatAna yAbhya indro aradadgAtumUrmim |te sindhavo varivo dhAtanA no yUyaM pAta svastibhiH sadA naH || 7.47.4

R^ibhukShaNo vAjA mAdayadhvamasme naro maghavAnaH sutasya |A vo.arvAchaH kratavo na yAtAM vibhvo rathaM naryaM vartayantu || 7.48.1
R^ibhurR^ibhubhirabhi vaH syAma vibhvo vibhubhiH shavasA shavAMsi |vAjo asmA.N avatu vAjasAtAvindreNa yujA taruShema vR^itram || 7.48.2
te chiddhi pUrvIrabhi santi shAsA vishvA.N arya uparatAti vanvan |indro vibhvA.N R^ibhukShA vAjo aryaH shatrormithatyA kR^iNavanvi nR^imNam || 7.48.3
nU devAso varivaH kartanA no bhUta no vishve.avase sajoShAH |samasme iShaM vasavo dadIranyUyaM pAta svastibhiH sadA naH || 7.48.4

samudrajyeShThAH salilasya madhyAtpunAnA yantyanivishamAnAH |indro yA vajrI vR^iShabho rarAda tA Apo devIriha mAmavantu || 7.49.1
yA Apo divyA uta vA sravanti khanitrimA uta vA yAH svayaMjAH |samudrArthA yAH shuchayaH pAvakAstA Apo devIriha mAmavantu || 7.49.2
yAsAM rAjA varuNo yAti madhye satyAnR^ite avapashya~njanAnAm |madhushchutaH shuchayo yAH pAvakAstA Apo devIriha mAmavantu || 7.49.3
yAsu rAjA varuNo yAsu somo vishve devA yAsUrjaM madanti |vaishvAnaro yAsvagniH praviShTastA Apo devIriha mAmavantu || 7.49.4

A mAM mitrAvaruNeha rakShataM kulAyayadvishvayanmA na A gan |ajakAvaM durdR^ishIkaM tiro dadhe mA mAM padyena rapasA vidattsaruH || 7.50.1
yadvijAmanparuShi vandanaM bhuvadaShThIvantau pari kulphau cha dehat |agniShTachChochannapa bAdhatAmito mA mAM padyena rapasA vidattsaruH || 7.50.2
yachChalmalau bhavati yannadIShu yadoShadhIbhyaH pari jAyate viSham |vishve devA niritastatsuvantu mA mAM padyena rapasA vidattsaruH || 7.50.3
yAH pravato nivata udvata udanvatIranudakAshcha yAH |tA asmabhyaM payasA pinvamAnAH shivA devIrashipadA bhavantu sarvA nadyo ashimidA bhavantu || 7.50.4

AdityAnAmavasA nUtanena sakShImahi sharmaNA shaMtamena |anAgAstve adititve turAsa imaM yaj~naM dadhatu shroShamANAH || 7.51.1
AdityAso aditirmAdayantAM mitro aryamA varuNo rajiShThAH |asmAkaM santu bhuvanasya gopAH pibantu somamavase no adya || 7.51.2
AdityA vishve marutashcha vishve devAshcha vishva R^ibhavashcha vishve |indro agnirashvinA tuShTuvAnA yUyaM pAta svastibhiH sadA naH || 7.51.3

AdityAso aditayaH syAma pUrdevatrA vasavo martyatrA |sanema mitrAvaruNA sananto bhavema dyAvApR^ithivI bhavantaH || 7.52.1
mitrastanno varuNo mAmahanta sharma tokAya tanayAya gopAH |mA vo bhujemAnyajAtameno mA tatkarma vasavo yachchayadhve || 7.52.2
turaNyavo.a~Ngiraso nakShanta ratnaM devasya savituriyAnAH |pitA cha tanno mahAnyajatro vishve devAH samanaso juShanta || 7.52.3

pra dyAvA yaj~naiH pR^ithivI namobhiH sabAdha ILe bR^ihatI yajatre |te chiddhi pUrve kavayo gR^iNantaH puro mahI dadhire devaputre || 7.53.1
pra pUrvaje pitarA navyasIbhirgIrbhiH kR^iNudhvaM sadane R^itasya |A no dyAvApR^ithivI daivyena janena yAtaM mahi vAM varUtham || 7.53.2
uto hi vAM ratnadheyAni santi purUNi dyAvApR^ithivI sudAse |asme dhattaM yadasadaskR^idhoyu yUyaM pAta svastibhiH sadA naH || 7.53.3

vAstoShpate prati jAnIhyasmAnsvAvesho anamIvo bhavA naH |yattvemahe prati tanno juShasva shaM no bhava dvipade shaM chatuShpade || 7.54.1
vAstoShpate prataraNo na edhi gayasphAno gobhirashvebhirindo |ajarAsaste sakhye syAma piteva putrAnprati no juShasva || 7.54.2
vAstoShpate shagmayA saMsadA te sakShImahi raNvayA gAtumatyA |pAhi kShema uta yoge varaM no yUyaM pAta svastibhiH sadA naH || 7.54.3

amIvahA vAstoShpate vishvA rUpANyAvishan |sakhA susheva edhi naH || 7.55.1
yadarjuna sArameya dataH pisha~Nga yachChase |vIva bhrAjanta R^iShTaya upa srakveShu bapsato ni Shu svapa || 7.55.2
stenaM rAya sArameya taskaraM vA punaHsara |stotR^Inindrasya rAyasi kimasmAnduchChunAyase ni Shu svapa || 7.55.3
tvaM sUkarasya dardR^ihi tava dardartu sUkaraH |stotR^Inindrasya rAyasi kimasmAnduchChunAyase ni Shu svapa || 7.55.4
sastu mAtA sastu pitA sastu shvA sastu vishpatiH |sasantu sarve j~nAtayaH sastvayamabhito janaH || 7.55.5
ya Aste yashcha charati yashcha pashyati no janaH |teShAM saM hanmo akShANi yathedaM harmyaM tathA || 7.55.6
sahasrashR^i~Ngo vR^iShabho yaH samudrAdudAcharat |tenA sahasyenA vayaM ni janAnsvApayAmasi || 7.55.7
proShTheshayA vahyeshayA nArIryAstalpashIvarIH |striyo yAH puNyagandhAstAH sarvAH svApayAmasi || 7.55.8

ka IM vyaktA naraH sanILA rudrasya maryA adha svashvAH || 7.56.1
nakirhyeShAM janUMShi veda te a~Nga vidre mitho janitram || 7.56.2
abhi svapUbhirmitho vapanta vAtasvanasaH shyenA aspR^idhran || 7.56.3
etAni dhIro niNyA chiketa pR^ishniryadUdho mahI jabhAra || 7.56.4
sA viT suvIrA marudbhirastu sanAtsahantI puShyantI nR^imNam || 7.56.5
yAmaM yeShThAH shubhA shobhiShThAH shriyA sammishlA ojobhirugrAH || 7.56.6
ugraM va ojaH sthirA shavAMsyadhA marudbhirgaNastuviShmAn || 7.56.7
shubhro vaH shuShmaH krudhmI manAMsi dhunirmuniriva shardhasya dhR^iShNoH || 7.56.8
sanemyasmadyuyota didyuM mA vo durmatiriha praNa~NnaH || 7.56.9
priyA vo nAma huve turANAmA yattR^ipanmaruto vAvashAnAH || 7.56.10
svAyudhAsa iShmiNaH suniShkA uta svayaM tanvaH shumbhamAnAH || 7.56.11
shuchI vo havyA marutaH shuchInAM shuchiM hinomyadhvaraM shuchibhyaH |R^itena satyamR^itasApa Aya~nChuchijanmAnaH shuchayaH pAvakAH || 7.56.12
aMseShvA marutaH khAdayo vo vakShassu rukmA upashishriyANAH |vi vidyuto na vR^iShTibhI ruchAnA anu svadhAmAyudhairyachChamAnAH || 7.56.13
pra budhnyA va Irate mahAMsi pra nAmAni prayajyavastiradhvam |sahasriyaM damyaM bhAgametaM gR^ihamedhIyaM maruto juShadhvam || 7.56.14
yadi stutasya maruto adhIthetthA viprasya vAjino havIman |makShU rAyaH suvIryasya dAta nU chidyamanya AdabhadarAvA || 7.56.15
atyAso na ye marutaH sva~ncho yakShadR^isho na shubhayanta maryAH |te harmyeShThAH shishavo na shubhrA vatsAso na prakrILinaH payodhAH || 7.56.16
dashasyanto no maruto mR^iLantu varivasyanto rodasI sumeke |Are gohA nR^ihA vadho vo astu sumnebhirasme vasavo namadhvam || 7.56.17
A vo hotA johavIti sattaH satrAchIM rAtiM maruto gR^iNAnaH |ya Ivato vR^iShaNo asti gopAH so advayAvI havate va ukthaiH || 7.56.18
ime turaM maruto rAmayantIme sahaH sahasa A namanti |ime shaMsaM vanuShyato ni pAnti guru dveSho araruShe dadhanti || 7.56.19
ime radhraM chinmaruto junanti bhR^imiM chidyathA vasavo juShanta |apa bAdhadhvaM vR^iShaNastamAMsi dhatta vishvaM tanayaM tokamasme || 7.56.20
mA vo dAtrAnmaruto nirarAma mA pashchAddaghma rathyo vibhAge |A naH spArhe bhajatanA vasavye yadIM sujAtaM vR^iShaNo vo asti || 7.56.21
saM yaddhananta manyubhirjanAsaH shUrA yahvIShvoShadhIShu vikShu |adha smA no maruto rudriyAsastrAtAro bhUta pR^itanAsvaryaH || 7.56.22
bhUri chakra marutaH pitryANyukthAni yA vaH shasyante purA chit |marudbhirugraH pR^itanAsu sALhA marudbhiritsanitA vAjamarvA || 7.56.23
asme vIro marutaH shuShmyastu janAnAM yo asuro vidhartA |apo yena sukShitaye taremAdha svamoko abhi vaH syAma || 7.56.24
tanna indro varuNo mitro agnirApa oShadhIrvanino juShanta |sharmansyAma marutAmupasthe yUyaM pAta svastibhiH sadA naH || 7.56.25

madhvo vo nAma mArutaM yajatrAH pra yaj~neShu shavasA madanti |ye rejayanti rodasI chidurvI pinvantyutsaM yadayAsurugrAH || 7.57.1
nichetAro hi maruto gR^iNantaM praNetAro yajamAnasya manma |asmAkamadya vidatheShu barhirA vItaye sadata pipriyANAH || 7.57.2
naitAvadanye maruto yatheme bhrAjante rukmairAyudhaistanUbhiH |A rodasI vishvapishaH pishAnAH samAnama~njya~njate shubhe kam || 7.57.3
R^idhaksA vo maruto didyudastu yadva AgaH puruShatA karAma |mA vastasyAmapi bhUmA yajatrA asme vo astu sumatishchaniShThA || 7.57.4
kR^ite chidatra maruto raNantAnavadyAsaH shuchayaH pAvakAH |pra No.avata sumatibhiryajatrAH pra vAjebhistirata puShyase naH || 7.57.5
uta stutAso maruto vyantu vishvebhirnAmabhirnaro havIMShi |dadAta no amR^itasya prajAyai jigR^ita rAyaH sUnR^itA maghAni || 7.57.6
A stutAso maruto vishva UtI achChA sUrInsarvatAtA jigAta |ye nastmanA shatino vardhayanti yUyaM pAta svastibhiH sadA naH || 7.57.7

pra sAkamukShe archatA gaNAya yo daivyasya dhAmnastuviShmAn |uta kShodanti rodasI mahitvA nakShante nAkaM nirR^iteravaMshAt || 7.58.1
janUshchidvo marutastveShyeNa bhImAsastuvimanyavo.ayAsaH |pra ye mahobhirojasota santi vishvo vo yAmanbhayate svardR^ik || 7.58.2
bR^ihadvayo maghavadbhyo dadhAta jujoShanninmarutaH suShTutiM naH |gato nAdhvA vi tirAti jantuM pra NaH spArhAbhirUtibhistireta || 7.58.3
yuShmoto vipro marutaH shatasvI yuShmoto arvA sahuriH sahasrI |yuShmotaH samrALuta hanti vR^itraM pra tadvo astu dhUtayo deShNam || 7.58.4
tA.N A rudrasya mILhuSho vivAse kuvinnaMsante marutaH punarnaH |yatsasvartA jihILire yadAvirava tadena Imahe turANAm || 7.58.5
pra sA vAchi suShTutirmaghonAmidaM sUktaM maruto juShanta |ArAchchiddveSho vR^iShaNo yuyota yUyaM pAta svastibhiH sadA naH || 7.58.6

yaM trAyadhva idamidaM devAso yaM cha nayatha |tasmA agne varuNa mitrAryamanmarutaH sharma yachChata || 7.59.1
yuShmAkaM devA avasAhani priya IjAnastarati dviShaH |pra sa kShayaM tirate vi mahIriSho yo vo varAya dAshati || 7.59.2
nahi vashcharamaM chana vasiShThaH parimaMsate |asmAkamadya marutaH sute sachA vishve pibata kAminaH || 7.59.3
nahi va UtiH pR^itanAsu mardhati yasmA arAdhvaM naraH |abhi va AvartsumatirnavIyasI tUyaM yAta pipIShavaH || 7.59.4
o Shu ghR^iShvirAdhaso yAtanAndhAMsi pItaye |imA vo havyA maruto rare hi kaM mo Shvanyatra gantana || 7.59.5
A cha no barhiH sadatAvitA cha naH spArhANi dAtave vasu |asredhanto marutaH somye madhau svAheha mAdayAdhvai || 7.59.6
sasvashchiddhi tanvaH shumbhamAnA A haMsAso nIlapR^iShThA apaptan |vishvaM shardho abhito mA ni Sheda naro na raNvAH savane madantaH || 7.59.7
yo no maruto abhi durhR^iNAyustirashchittAni vasavo jighAMsati |druhaH pAshAnprati sa muchIShTa tapiShThena hanmanA hantanA tam || 7.59.8
sAMtapanA idaM havirmarutastajjujuShTana |yuShmAkotI rishAdasaH || 7.59.9
gR^ihamedhAsa A gata maruto mApa bhUtana |yuShmAkotI sudAnavaH || 7.59.10
iheha vaH svatavasaH kavayaH sUryatvachaH |yaj~naM maruta A vR^iNe || 7.59.11
tryambakaM yajAmahe sugandhiM puShTivardhanam |urvArukamiva bandhanAnmR^ityormukShIya mAmR^itAt || 7.59.12

yadadya sUrya bravo.anAgA udyanmitrAya varuNAya satyam |vayaM devatrAdite syAma tava priyAso aryamangR^iNantaH || 7.60.1
eSha sya mitrAvaruNA nR^ichakShA ubhe udeti sUryo abhi jman |vishvasya sthAturjagatashcha gopA R^iju marteShu vR^ijinA cha pashyan || 7.60.2
ayukta sapta haritaH sadhasthAdyA IM vahanti sUryaM ghR^itAchIH |dhAmAni mitrAvaruNA yuvAkuH saM yo yUtheva janimAni chaShTe || 7.60.3
udvAM pR^ikShAso madhumanto asthurA sUryo aruhachChukramarNaH |yasmA AdityA adhvano radanti mitro aryamA varuNaH sajoShAH || 7.60.4
ime chetAro anR^itasya bhUrermitro aryamA varuNo hi santi |ima R^itasya vAvR^idhurduroNe shagmAsaH putrA aditeradabdhAH || 7.60.5
ime mitro varuNo dULabhAso.achetasaM chichchitayanti dakShaiH |api kratuM suchetasaM vatantastirashchidaMhaH supathA nayanti || 7.60.6
ime divo animiShA pR^ithivyAshchikitvAMso achetasaM nayanti |pravrAje chinnadyo gAdhamasti pAraM no asya viShpitasya parShan || 7.60.7
yadgopAvadaditiH sharma bhadraM mitro yachChanti varuNaH sudAse |tasminnA tokaM tanayaM dadhAnA mA karma devaheLanaM turAsaH || 7.60.8
ava vediM hotrAbhiryajeta ripaH kAshchidvaruNadhrutaH saH |pari dveShobhiraryamA vR^iNaktUruM sudAse vR^iShaNA u lokam || 7.60.9
sasvashchiddhi samR^itistveShyeShAmapIchyena sahasA sahante |yuShmadbhiyA vR^iShaNo rejamAnA dakShasya chinmahinA mR^iLatA naH || 7.60.10
yo brahmaNe sumatimAyajAte vAjasya sAtau paramasya rAyaH |sIkShanta manyuM maghavAno arya uru kShayAya chakrire sudhAtu || 7.60.11
iyaM deva purohitiryuvabhyAM yaj~neShu mitrAvaruNAvakAri |vishvAni durgA pipR^itaM tiro no yUyaM pAta svastibhiH sadA naH || 7.60.12

udvAM chakShurvaruNa supratIkaM devayoreti sUryastatanvAn |abhi yo vishvA bhuvanAni chaShTe sa manyuM martyeShvA chiketa || 7.61.1
pra vAM sa mitrAvaruNAvR^itAvA vipro manmAni dIrghashrudiyarti |yasya brahmANi sukratU avAtha A yatkratvA na sharadaH pR^iNaithe || 7.61.2
prorormitrAvaruNA pR^ithivyAH pra diva R^iShvAdbR^ihataH sudAnU |spasho dadhAthe oShadhIShu vikShvR^idhagyato animiShaM rakShamANA || 7.61.3
shaMsA mitrasya varuNasya dhAma shuShmo rodasI badbadhe mahitvA |ayanmAsA ayajvanAmavIrAH pra yaj~namanmA vR^ijanaM tirAte || 7.61.4
amUrA vishvA vR^iShaNAvimA vAM na yAsu chitraM dadR^ishe na yakSham |druhaH sachante anR^itA janAnAM na vAM niNyAnyachite abhUvan || 7.61.5
samu vAM yaj~naM mahayaM namobhirhuve vAM mitrAvaruNA sabAdhaH |pra vAM manmAnyR^ichase navAni kR^itAni brahma jujuShannimAni || 7.61.6
iyaM deva purohitiryuvabhyAM yaj~neShu mitrAvaruNAvakAri |vishvAni durgA pipR^itaM tiro no yUyaM pAta svastibhiH sadA naH || 7.61.7

utsUryo bR^ihadarchIMShyashretpuru vishvA janima mAnuShANAm |samo divA dadR^ishe rochamAnaH kratvA kR^itaH sukR^itaH kartR^ibhirbhUt || 7.62.1
sa sUrya prati puro na udgA ebhiH stomebhiretashebhirevaiH |pra no mitrAya varuNAya vocho.anAgaso aryamNe agnaye cha || 7.62.2
vi naH sahasraM shurudho radantvR^itAvAno varuNo mitro agniH |yachChantu chandrA upamaM no arkamA naH kAmaM pUpurantu stavAnAH || 7.62.3
dyAvAbhUmI adite trAsIthAM no ye vAM jaj~nuH sujanimAna R^iShve |mA heLe bhUma varuNasya vAyormA mitrasya priyatamasya nR^iNAm || 7.62.4
pra bAhavA sisR^itaM jIvase na A no gavyUtimukShataM ghR^itena |A no jane shravayataM yuvAnA shrutaM me mitrAvaruNA havemA || 7.62.5
nU mitro varuNo aryamA nastmane tokAya varivo dadhantu |sugA no vishvA supathAni santu yUyaM pAta svastibhiH sadA naH || 7.62.6

udveti subhago vishvachakShAH sAdhAraNaH sUryo mAnuShANAm |chakShurmitrasya varuNasya devashcharmeva yaH samavivyaktamAMsi || 7.63.1
udveti prasavItA janAnAM mahAnketurarNavaH sUryasya |samAnaM chakraM paryAvivR^itsanyadetasho vahati dhUrShu yuktaH || 7.63.2
vibhrAjamAna uShasAmupasthAdrebhairudetyanumadyamAnaH |eSha me devaH savitA chachChanda yaH samAnaM na praminAti dhAma || 7.63.3
divo rukma uruchakShA udeti dUre/arthastaraNirbhrAjamAnaH |nUnaM janAH sUryeNa prasUtA ayannarthAni kR^iNavannapAMsi || 7.63.4
yatrA chakruramR^itA gAtumasmai shyeno na dIyannanveti pAthaH |prati vAM sUra udite vidhema namobhirmitrAvaruNota havyaiH || 7.63.5
nU mitro varuNo aryamA nastmane tokAya varivo dadhantu |sugA no vishvA supathAni santu yUyaM pAta svastibhiH sadA naH || 7.63.6

divi kShayantA rajasaH pR^ithivyAM pra vAM ghR^itasya nirNijo dadIran |havyaM no mitro aryamA sujAto rAjA sukShatro varuNo juShanta || 7.64.1
A rAjAnA maha R^itasya gopA sindhupatI kShatriyA yAtamarvAk |iLAM no mitrAvaruNota vR^iShTimava diva invataM jIradAnU || 7.64.2
mitrastanno varuNo devo aryaH pra sAdhiShThebhiH pathibhirnayantu |bravadyathA na AdariH sudAsa iShA madema saha devagopAH || 7.64.3
yo vAM gartaM manasA takShadetamUrdhvAM dhItiM kR^iNavaddhArayachcha |ukShethAM mitrAvaruNA ghR^itena tA rAjAnA sukShitIstarpayethAm || 7.64.4
eSha stomo varuNa mitra tubhyaM somaH shukro na vAyave.ayAmi |aviShTaM dhiyo jigR^itaM puraMdhIryUyaM pAta svastibhiH sadA naH || 7.64.5

prati vAM sUra udite sUktairmitraM huve varuNaM pUtadakSham |yayorasuryamakShitaM jyeShThaM vishvasya yAmannAchitA jigatnu || 7.65.1
tA hi devAnAmasurA tAvaryA tA naH kShitIH karatamUrjayantIH |ashyAma mitrAvaruNA vayaM vAM dyAvA cha yatra pIpayannahA cha || 7.65.2
tA bhUripAshAvanR^itasya setU duratyetU ripave martyAya |R^itasya mitrAvaruNA pathA vAmapo na nAvA duritA tarema || 7.65.3
A no mitrAvaruNA havyajuShTiM ghR^itairgavyUtimukShatamiLAbhiH |prati vAmatra varamA janAya pR^iNItamudno divyasya chAroH || 7.65.4
eSha stomo varuNa mitra tubhyaM somaH shukro na vAyave.ayAmi |aviShTaM dhiyo jigR^itaM puraMdhIryUyaM pAta svastibhiH sadA naH || 7.65.5

pra mitrayorvaruNayoH stomo na etu shUShyaH |namasvAntuvijAtayoH || 7.66.1
yA dhArayanta devAH sudakShA dakShapitarA |asuryAya pramahasA || 7.66.2
tA naH stipA tanUpA varuNa jaritR^INAm |mitra sAdhayataM dhiyaH || 7.66.3
yadadya sUra udite.anAgA mitro aryamA |suvAti savitA bhagaH || 7.66.4
suprAvIrastu sa kShayaH pra nu yAmansudAnavaH |ye no aMho.atipiprati || 7.66.5
uta svarAjo aditiradabdhasya vratasya ye |maho rAjAna Ishate || 7.66.6
prati vAM sUra udite mitraM gR^iNIShe varuNam |aryamaNaM rishAdasam || 7.66.7
rAyA hiraNyayA matiriyamavR^ikAya shavase |iyaM viprA medhasAtaye || 7.66.8
te syAma deva varuNa te mitra sUribhiH saha |iShaM svashcha dhImahi || 7.66.9
bahavaH sUrachakShaso.agnijihvA R^itAvR^idhaH |trINi ye yemurvidathAni dhItibhirvishvAni paribhUtibhiH || 7.66.10
vi ye dadhuH sharadaM mAsamAdaharyaj~namaktuM chAdR^icham |anApyaM varuNo mitro aryamA kShatraM rAjAna Ashata || 7.66.11
tadvo adya manAmahe sUktaiH sUra udite |yadohate varuNo mitro aryamA yUyamR^itasya rathyaH || 7.66.12
R^itAvAna R^itajAtA R^itAvR^idho ghorAso anR^itadviShaH |teShAM vaH sumne suchChardiShTame naraH syAma ye cha sUrayaH || 7.66.13
udu tyaddarshataM vapurdiva eti pratihvare |yadImAshurvahati deva etasho vishvasmai chakShase aram || 7.66.14
shIrShNaHshIrShNo jagatastasthuShaspatiM samayA vishvamA rajaH |sapta svasAraH suvitAya sUryaM vahanti harito rathe || 7.66.15
tachchakShurdevahitaM shukramuchcharat |pashyema sharadaH shataM jIvema sharadaH shatam || 7.66.16
kAvyebhiradAbhyA yAtaM varuNa dyumat |mitrashcha somapItaye || 7.66.17
divo dhAmabhirvaruNa mitrashchA yAtamadruhA |pibataM somamAtujI || 7.66.18
A yAtaM mitrAvaruNA juShANAvAhutiM narA |pAtaM somamR^itAvR^idhA || 7.66.19

prati vAM rathaM nR^ipatI jaradhyai haviShmatA manasA yaj~niyena |yo vAM dUto na dhiShNyAvajIgarachChA sUnurna pitarA vivakmi || 7.67.1
ashochyagniH samidhAno asme upo adR^ishrantamasashchidantAH |acheti keturuShasaH purastAchChriye divo duhiturjAyamAnaH || 7.67.2
abhi vAM nUnamashvinA suhotA stomaiH siShakti nAsatyA vivakvAn |pUrvIbhiryAtaM pathyAbhirarvAksvarvidA vasumatA rathena || 7.67.3
avorvAM nUnamashvinA yuvAkurhuve yadvAM sute mAdhvI vasUyuH |A vAM vahantu sthavirAso ashvAH pibAtho asme suShutA madhUni || 7.67.4
prAchImu devAshvinA dhiyaM me.amR^idhrAM sAtaye kR^itaM vasUyum |vishvA aviShTaM vAja A puraMdhIstA naH shaktaM shachIpatI shachIbhiH || 7.67.5
aviShTaM dhIShvashvinA na Asu prajAvadreto ahrayaM no astu |A vAM toke tanaye tUtujAnAH suratnAso devavItiM gamema || 7.67.6
eSha sya vAM pUrvagatveva sakhye nidhirhito mAdhvI rAto asme |aheLatA manasA yAtamarvAgashnantA havyaM mAnuShIShu vikShu || 7.67.7
ekasminyoge bhuraNA samAne pari vAM sapta sravato ratho gAt |na vAyanti subhvo devayuktA ye vAM dhUrShu taraNayo vahanti || 7.67.8
asashchatA maghavadbhyo hi bhUtaM ye rAyA maghadeyaM junanti |pra ye bandhuM sUnR^itAbhistirante gavyA pR^i~nchanto ashvyA maghAni || 7.67.9
nU me havamA shR^iNutaM yuvAnA yAsiShTaM vartirashvinAvirAvat |dhattaM ratnAni jarataM cha sUrInyUyaM pAta svastibhiH sadA naH || 7.67.10

A shubhrA yAtamashvinA svashvA giro dasrA jujuShANA yuvAkoH |havyAni cha pratibhR^itA vItaM naH || 7.68.1
pra vAmandhAMsi madyAnyasthuraraM gantaM haviSho vItaye me |tiro aryo havanAni shrutaM naH || 7.68.2
pra vAM ratho manojavA iyarti tiro rajAMsyashvinA shatotiH |asmabhyaM sUryAvasU iyAnaH || 7.68.3
ayaM ha yadvAM devayA u adrirUrdhvo vivakti somasudyuvabhyAm |A valgU vipro vavR^itIta havyaiH || 7.68.4
chitraM ha yadvAM bhojanaM nvasti nyatraye mahiShvantaM yuyotam |yo vAmomAnaM dadhate priyaH san || 7.68.5
uta tyadvAM jurate ashvinA bhUchchyavAnAya pratItyaM havirde |adhi yadvarpa ita/Uti dhatthaH || 7.68.6
uta tyaM bhujyumashvinA sakhAyo madhye jahurdurevAsaH samudre |nirIM parShadarAvA yo yuvAkuH || 7.68.7
vR^ikAya chijjasamAnAya shaktamuta shrutaM shayave hUyamAnA |yAvaghnyAmapinvatamapo na staryaM chichChaktyashvinA shachIbhiH || 7.68.8
eSha sya kArurjarate sUktairagre budhAna uShasAM sumanmA |iShA taM vardhadaghnyA payobhiryUyaM pAta svastibhiH sadA naH || 7.68.9

A vAM ratho rodasI badbadhAno hiraNyayo vR^iShabhiryAtvashvaiH |ghR^itavartaniH pavibhI ruchAna iShAM voLhA nR^ipatirvAjinIvAn || 7.69.1
sa paprathAno abhi pa~ncha bhUmA trivandhuro manasA yAtu yuktaH |visho yena gachChatho devayantIH kutrA chidyAmamashvinA dadhAnA || 7.69.2
svashvA yashasA yAtamarvAgdasrA nidhiM madhumantaM pibAthaH |vi vAM ratho vadhvA yAdamAno.antAndivo bAdhate vartanibhyAm || 7.69.3
yuvoH shriyaM pari yoShAvR^iNIta sUro duhitA paritakmyAyAm |yaddevayantamavathaH shachIbhiH pari ghraMsamomanA vAM vayo gAt || 7.69.4
yo ha sya vAM rathirA vasta usrA ratho yujAnaH pariyAti vartiH |tena naH shaM yoruShaso vyuShTau nyashvinA vahataM yaj~ne asmin || 7.69.5
narA gaureva vidyutaM tR^iShANAsmAkamadya savanopa yAtam |purutrA hi vAM matibhirhavante mA vAmanye ni yamandevayantaH || 7.69.6
yuvaM bhujyumavaviddhaM samudra udUhathurarNaso asridhAnaiH |patatribhirashramairavyathibhirdaMsanAbhirashvinA pArayantA || 7.69.7
nU me havamA shR^iNutaM yuvAnA yAsiShTaM vartirashvinAvirAvat |dhattaM ratnAni jarataM cha sUrInyUyaM pAta svastibhiH sadA naH || 7.69.8

A vishvavArAshvinA gataM naH pra tatsthAnamavAchi vAM pR^ithivyAm |ashvo na vAjI shunapR^iShTho asthAdA yatsedathurdhruvase na yonim || 7.70.1
siShakti sA vAM sumatishchaniShThAtApi gharmo manuSho duroNe |yo vAM samudrAnsaritaH pipartyetagvA chinna suyujA yujAnaH || 7.70.2
yAni sthAnAnyashvinA dadhAthe divo yahvIShvoShadhIShu vikShu |ni parvatasya mUrdhani sadanteShaM janAya dAshuShe vahantA || 7.70.3
chaniShTaM devA oShadhIShvapsu yadyogyA ashnavaithe R^iShINAm |purUNi ratnA dadhatau nyasme anu pUrvANi chakhyathuryugAni || 7.70.4
shushruvAMsA chidashvinA purUNyabhi brahmANi chakShAthe R^iShINAm |prati pra yAtaM varamA janAyAsme vAmastu sumatishchaniShThA || 7.70.5
yo vAM yaj~no nAsatyA haviShmAnkR^itabrahmA samaryo bhavAti |upa pra yAtaM varamA vasiShThamimA brahmANyR^ichyante yuvabhyAm || 7.70.6
iyaM manIShA iyamashvinA gIrimAM suvR^iktiM vR^iShaNA juShethAm |imA brahmANi yuvayUnyagmanyUyaM pAta svastibhiH sadA naH || 7.70.7

apa svasuruShaso nagjihIte riNakti kR^iShNIraruShAya panthAm |ashvAmaghA gomaghA vAM huvema divA naktaM sharumasmadyuyotam || 7.71.1
upAyAtaM dAshuShe martyAya rathena vAmamashvinA vahantA |yuyutamasmadanirAmamIvAM divA naktaM mAdhvI trAsIthAM naH || 7.71.2
A vAM rathamavamasyAM vyuShTau sumnAyavo vR^iShaNo vartayantu |syUmagabhastimR^itayugbhirashvairAshvinA vasumantaM vahethAm || 7.71.3
yo vAM ratho nR^ipatI asti voLhA trivandhuro vasumA.N usrayAmA |A na enA nAsatyopa yAtamabhi yadvAM vishvapsnyo jigAti || 7.71.4
yuvaM chyavAnaM jaraso.amumuktaM ni pedava UhathurAshumashvam |niraMhasastamasaH spartamatriM ni jAhuShaM shithire dhAtamantaH || 7.71.5
iyaM manIShA iyamashvinA gIrimAM suvR^iktiM vR^iShaNA juShethAm |imA brahmANi yuvayUnyagmanyUyaM pAta svastibhiH sadA naH || 7.71.6

A gomatA nAsatyA rathenAshvAvatA purushchandreNa yAtam |abhi vAM vishvA niyutaH sachante spArhayA shriyA tanvA shubhAnA || 7.72.1
A no devebhirupa yAtamarvAksajoShasA nAsatyA rathena |yuvorhi naH sakhyA pitryANi samAno bandhuruta tasya vittam || 7.72.2
udu stomAso ashvinorabudhra~njAmi brahmANyuShasashcha devIH |AvivAsanrodasI dhiShNyeme achChA vipro nAsatyA vivakti || 7.72.3
vi cheduchChantyashvinA uShAsaH pra vAM brahmANi kAravo bharante |UrdhvaM bhAnuM savitA devo ashredbR^ihadagnayaH samidhA jarante || 7.72.4
A pashchAtAnnAsatyA purastAdAshvinA yAtamadharAdudaktAt |A vishvataH pA~nchajanyena rAyA yUyaM pAta svastibhiH sadA naH || 7.72.5

atAriShma tamasaspAramasya prati stomaM devayanto dadhAnAH |purudaMsA purutamA purAjAmartyA havate ashvinA gIH || 7.73.1
nyu priyo manuShaH sAdi hotA nAsatyA yo yajate vandate cha |ashnItaM madhvo ashvinA upAka A vAM voche vidatheShu prayasvAn || 7.73.2
ahema yaj~naM pathAmurANA imAM suvR^iktiM vR^iShaNA juShethAm |shruShTIveva preShito vAmabodhi prati stomairjaramANo vasiShThaH || 7.73.3
upa tyA vahnI gamato vishaM no rakShohaNA sambhR^itA vILupANI |samandhAMsyagmata matsarANi mA no mardhiShTamA gataM shivena || 7.73.4
A pashchAtAnnAsatyA purastAdAshvinA yAtamadharAdudaktAt |A vishvataH pA~nchajanyena rAyA yUyaM pAta svastibhiH sadA naH || 7.73.5

imA u vAM diviShTaya usrA havante ashvinA |ayaM vAmahve.avase shachIvasU vishaMvishaM hi gachChathaH || 7.74.1
yuvaM chitraM dadathurbhojanaM narA chodethAM sUnR^itAvate |arvAgrathaM samanasA ni yachChataM pibataM somyaM madhu || 7.74.2
A yAtamupa bhUShataM madhvaH pibatamashvinA |dugdhaM payo vR^iShaNA jenyAvasU mA no mardhiShTamA gatam || 7.74.3
ashvAso ye vAmupa dAshuSho gR^ihaM yuvAM dIyanti bibhrataH |makShUyubhirnarA hayebhirashvinA devA yAtamasmayU || 7.74.4
adhA ha yanto ashvinA pR^ikShaH sachanta sUrayaH |tA yaMsato maghavadbhyo dhruvaM yashashChardirasmabhyaM nAsatyA || 7.74.5
pra ye yayuravR^ikAso rathA iva nR^ipAtAro janAnAm |uta svena shavasA shUshuvurnara uta kShiyanti sukShitim || 7.74.6

vyuShA Avo divijA R^itenAviShkR^iNvAnA mahimAnamAgAt |apa druhastama AvarajuShTama~NgirastamA pathyA ajIgaH || 7.75.1
mahe no adya suvitAya bodhyuSho mahe saubhagAya pra yandhi |chitraM rayiM yashasaM dhehyasme devi marteShu mAnuShi shravasyum || 7.75.2
ete tye bhAnavo darshatAyAshchitrA uShaso amR^itAsa AguH |janayanto daivyAni vratAnyApR^iNanto antarikShA vyasthuH || 7.75.3
eShA syA yujAnA parAkAtpa~ncha kShitIH pari sadyo jigAti |abhipashyantI vayunA janAnAM divo duhitA bhuvanasya patnI || 7.75.4
vAjinIvatI sUryasya yoShA chitrAmaghA rAya Ishe vasUnAm |R^iShiShTutA jarayantI maghonyuShA uchChati vahnibhirgR^iNAnA || 7.75.5
prati dyutAnAmaruShAso ashvAshchitrA adR^ishrannuShasaM vahantaH |yAti shubhrA vishvapishA rathena dadhAti ratnaM vidhate janAya || 7.75.6
satyA satyebhirmahatI mahadbhirdevI devebhiryajatA yajatraiH |rujaddR^iLhAni dadadusriyANAM prati gAva uShasaM vAvashanta || 7.75.7
nU no gomadvIravaddhehi ratnamuSho ashvAvatpurubhojo asme |mA no barhiH puruShatA nide karyUyaM pAta svastibhiH sadA naH || 7.75.8

udu jyotiramR^itaM vishvajanyaM vishvAnaraH savitA devo ashret |kratvA devAnAmajaniShTa chakShurAvirakarbhuvanaM vishvamuShAH || 7.76.1
pra me panthA devayAnA adR^ishrannamardhanto vasubhiriShkR^itAsaH |abhUdu keturuShasaH purastAtpratIchyAgAdadhi harmyebhyaH || 7.76.2
tAnIdahAni bahulAnyAsanyA prAchInamuditA sUryasya |yataH pari jAra ivAcharantyuSho dadR^ikShe na punaryatIva || 7.76.3
ta iddevAnAM sadhamAda AsannR^itAvAnaH kavayaH pUrvyAsaH |gULhaM jyotiH pitaro anvavindansatyamantrA ajanayannuShAsam || 7.76.4
samAna Urve adhi saMgatAsaH saM jAnate na yatante mithaste |te devAnAM na minanti vratAnyamardhanto vasubhiryAdamAnAH || 7.76.5
prati tvA stomairILate vasiShThA uSharbudhaH subhage tuShTuvAMsaH |gavAM netrI vAjapatnI na uchChoShaH sujAte prathamA jarasva || 7.76.6
eShA netrI rAdhasaH sUnR^itAnAmuShA uchChantI ribhyate vasiShThaiH |dIrghashrutaM rayimasme dadhAnA yUyaM pAta svastibhiH sadA naH || 7.76.7

upo ruruche yuvatirna yoShA vishvaM jIvaM prasuvantI charAyai |abhUdagniH samidhe mAnuShANAmakarjyotirbAdhamAnA tamAMsi || 7.77.1
vishvaM pratIchI saprathA udasthAdrushadvAso bibhratI shukramashvait |hiraNyavarNA sudR^ishIkasaMdR^iggavAM mAtA netryahnAmarochi || 7.77.2
devAnAM chakShuH subhagA vahantI shvetaM nayantI sudR^ishIkamashvam |uShA adarshi rashmibhirvyaktA chitrAmaghA vishvamanu prabhUtA || 7.77.3
antivAmA dUre amitramuchChorvIM gavyUtimabhayaM kR^idhI naH |yAvaya dveSha A bharA vasUni chodaya rAdho gR^iNate maghoni || 7.77.4
asme shreShThebhirbhAnubhirvi bhAhyuSho devi pratirantI na AyuH |iShaM cha no dadhatI vishvavAre gomadashvAvadrathavachcha rAdhaH || 7.77.5
yAM tvA divo duhitarvardhayantyuShaH sujAte matibhirvasiShThAH |sAsmAsu dhA rayimR^iShvaM bR^ihantaM yUyaM pAta svastibhiH sadA naH || 7.77.6

prati ketavaH prathamA adR^ishrannUrdhvA asyA a~njayo vi shrayante |uSho arvAchA bR^ihatA rathena jyotiShmatA vAmamasmabhyaM vakShi || 7.78.1
prati ShImagnirjarate samiddhaH prati viprAso matibhirgR^iNantaH |uShA yAti jyotiShA bAdhamAnA vishvA tamAMsi duritApa devI || 7.78.2
etA u tyAH pratyadR^ishranpurastAjjyotiryachChantIruShaso vibhAtIH |ajIjanansUryaM yaj~namagnimapAchInaM tamo agAdajuShTam || 7.78.3
acheti divo duhitA maghonI vishve pashyantyuShasaM vibhAtIm |AsthAdrathaM svadhayA yujyamAnamA yamashvAsaH suyujo vahanti || 7.78.4
prati tvAdya sumanaso budhantAsmAkAso maghavAno vayaM cha |tilvilAyadhvamuShaso vibhAtIryUyaM pAta svastibhiH sadA naH || 7.78.5

vyuShA AvaH pathyA janAnAM pa~ncha kShitIrmAnuShIrbodhayantI |susaMdR^igbhirukShabhirbhAnumashredvi sUryo rodasI chakShasAvaH || 7.79.1
vya~njate divo anteShvaktUnvisho na yuktA uShaso yatante |saM te gAvastama A vartayanti jyotiryachChanti saviteva bAhU || 7.79.2
abhUduShA indratamA maghonyajIjanatsuvitAya shravAMsi |vi divo devI duhitA dadhAtya~NgirastamA sukR^ite vasUni || 7.79.3
tAvaduSho rAdho asmabhyaM rAsva yAvatstotR^ibhyo arado gR^iNAnA |yAM tvA jaj~nurvR^iShabhasyA raveNa vi dR^iLhasya duro adreraurNoH || 7.79.4
devaMdevaM rAdhase chodayantyasmadryaksUnR^itA IrayantI |vyuchChantI naH sanaye dhiyo dhA yUyaM pAta svastibhiH sadA naH || 7.79.5

prati stomebhiruShasaM vasiShThA gIrbhirviprAsaH prathamA abudhran |vivartayantIM rajasI samante AviShkR^iNvatIM bhuvanAni vishvA || 7.80.1
eShA syA navyamAyurdadhAnA gUDhvI tamo jyotiShoShA abodhi |agra eti yuvatirahrayANA prAchikitatsUryaM yaj~namagnim || 7.80.2
ashvAvatIrgomatIrna uShAso vIravatIH sadamuchChantu bhadrAH |ghR^itaM duhAnA vishvataH prapItA yUyaM pAta svastibhiH sadA naH || 7.80.3

pratyu adarshyAyatyuchChantI duhitA divaH |apo mahi vyayati chakShase tamo jyotiShkR^iNoti sUnarI || 7.81.1
udusriyAH sR^ijate sUryaH sachA.N udyannakShatramarchivat |taveduSho vyuShi sUryasya cha saM bhaktena gamemahi || 7.81.2
prati tvA duhitardiva uSho jIrA abhutsmahi |yA vahasi puru spArhaM vananvati ratnaM na dAshuShe mayaH || 7.81.3
uchChantI yA kR^iNoShi maMhanA mahi prakhyai devi svardR^ishe |tasyAste ratnabhAja Imahe vayaM syAma mAturna sUnavaH || 7.81.4
tachchitraM rAdha A bharoSho yaddIrghashruttamam |yatte divo duhitarmartabhojanaM tadrAsva bhunajAmahai || 7.81.5
shravaH sUribhyo amR^itaM vasutvanaM vAjA.N asmabhyaM gomataH |chodayitrI maghonaH sUnR^itAvatyuShA uchChadapa sridhaH || 7.81.6

indrAvaruNA yuvamadhvarAya no vishe janAya mahi sharma yachChatam |dIrghaprayajyumati yo vanuShyati vayaM jayema pR^itanAsu dUDhyaH || 7.82.1
samrALanyaH svarALanya uchyate vAM mahAntAvindrAvaruNA mahAvasU |vishve devAsaH parame vyomani saM vAmojo vR^iShaNA saM balaM dadhuH || 7.82.2
anvapAM khAnyatR^intamojasA sUryamairayataM divi prabhum |indrAvaruNA made asya mAyino.apinvatamapitaH pinvataM dhiyaH || 7.82.3
yuvAmidyutsu pR^itanAsu vahnayo yuvAM kShemasya prasave mitaj~navaH |IshAnA vasva ubhayasya kArava indrAvaruNA suhavA havAmahe || 7.82.4
indrAvaruNA yadimAni chakrathurvishvA jAtAni bhuvanasya majmanA |kShemeNa mitro varuNaM duvasyati marudbhirugraH shubhamanya Iyate || 7.82.5
mahe shulkAya varuNasya nu tviSha ojo mimAte dhruvamasya yatsvam |ajAmimanyaH shnathayantamAtiraddabhrebhiranyaH pra vR^iNoti bhUyasaH || 7.82.6
na tamaMho na duritAni martyamindrAvaruNA na tapaH kutashchana |yasya devA gachChatho vItho adhvaraM na taM martasya nashate parihvR^itiH || 7.82.7
arvA~NnarA daivyenAvasA gataM shR^iNutaM havaM yadi me jujoShathaH |yuvorhi sakhyamuta vA yadApyaM mArDIkamindrAvaruNA ni yachChatam || 7.82.8
asmAkamindrAvaruNA bharebhare puroyodhA bhavataM kR^iShTyojasA |yadvAM havanta ubhaye adha spR^idhi narastokasya tanayasya sAtiShu || 7.82.9
asme indro varuNo mitro aryamA dyumnaM yachChantu mahi sharma saprathaH |avadhraM jyotiraditerR^itAvR^idho devasya shlokaM saviturmanAmahe || 7.82.10

yuvAM narA pashyamAnAsa ApyaM prAchA gavyantaH pR^ithuparshavo yayuH |dAsA cha vR^itrA hatamAryANi cha sudAsamindrAvaruNAvasAvatam || 7.83.1
yatrA naraH samayante kR^itadhvajo yasminnAjA bhavati kiM chana priyam |yatrA bhayante bhuvanA svardR^ishastatrA na indrAvaruNAdhi vochatam || 7.83.2
saM bhUmyA antA dhvasirA adR^ikShatendrAvaruNA divi ghoSha Aruhat |asthurjanAnAmupa mAmarAtayo.arvAgavasA havanashrutA gatam || 7.83.3
indrAvaruNA vadhanAbhiraprati bhedaM vanvantA pra sudAsamAvatam |brahmANyeShAM shR^iNutaM havImani satyA tR^itsUnAmabhavatpurohitiH || 7.83.4
indrAvaruNAvabhyA tapanti mAghAnyaryo vanuShAmarAtayaH |yuvaM hi vasva ubhayasya rAjatho.adha smA no.avataM pArye divi || 7.83.5
yuvAM havanta ubhayAsa AjiShvindraM cha vasvo varuNaM cha sAtaye |yatra rAjabhirdashabhirnibAdhitaM pra sudAsamAvataM tR^itsubhiH saha || 7.83.6
dasha rAjAnaH samitA ayajyavaH sudAsamindrAvaruNA na yuyudhuH |satyA nR^iNAmadmasadAmupastutirdevA eShAmabhavandevahUtiShu || 7.83.7
dAsharAj~ne pariyattAya vishvataH sudAsa indrAvaruNAvashikShatam |shvitya~ncho yatra namasA kapardino dhiyA dhIvanto asapanta tR^itsavaH || 7.83.8
vR^itrANyanyaH samitheShu jighnate vratAnyanyo abhi rakShate sadA |havAmahe vAM vR^iShaNA suvR^iktibhirasme indrAvaruNA sharma yachChatam || 7.83.9
asme indro varuNo mitro aryamA dyumnaM yachChantu mahi sharma saprathaH |avadhraM jyotiraditerR^itAvR^idho devasya shlokaM saviturmanAmahe || 7.83.10

A vAM rAjAnAvadhvare vavR^ityAM havyebhirindrAvaruNA namobhiH |pra vAM ghR^itAchI bAhvordadhAnA pari tmanA viShurUpA jigAti || 7.84.1
yuvo rAShTraM bR^ihadinvati dyauryau setR^ibhirarajjubhiH sinIthaH |pari no heLo varuNasya vR^ijyA uruM na indraH kR^iNavadu lokam || 7.84.2
kR^itaM no yaj~naM vidatheShu chAruM kR^itaM brahmANi sUriShu prashastA |upo rayirdevajUto na etu pra NaH spArhAbhirUtibhistiretam || 7.84.3
asme indrAvaruNA vishvavAraM rayiM dhattaM vasumantaM purukShum |pra ya Adityo anR^itA minAtyamitA shUro dayate vasUni || 7.84.4
iyamindraM varuNamaShTa me gIH prAvattoke tanaye tUtujAnA |suratnAso devavItiM gamema yUyaM pAta svastibhiH sadA naH || 7.84.5

punIShe vAmarakShasaM manIShAM somamindrAya varuNAya juhvat |ghR^itapratIkAmuShasaM na devIM tA no yAmannuruShyatAmabhIke || 7.85.1
spardhante vA u devahUye atra yeShu dhvajeShu didyavaH patanti |yuvaM tA.N indrAvaruNAvamitrAnhataM parAchaH sharvA viShUchaH || 7.85.2
Apashchiddhi svayashasaH sadassu devIrindraM varuNaM devatA dhuH |kR^iShTIranyo dhArayati praviktA vR^itrANyanyo apratIni hanti || 7.85.3
sa sukraturR^itachidastu hotA ya Aditya shavasA vAM namasvAn |Avavartadavase vAM haviShmAnasaditsa suvitAya prayasvAn || 7.85.4
iyamindraM varuNamaShTa me gIH prAvattoke tanaye tUtujAnA |suratnAso devavItiM gamema yUyaM pAta svastibhiH sadA naH || 7.85.5

dhIrA tvasya mahinA janUMShi vi yastastambha rodasI chidurvI |pra nAkamR^iShvaM nunude bR^ihantaM dvitA nakShatraM paprathachcha bhUma || 7.86.1
uta svayA tanvA saM vade tatkadA nvantarvaruNe bhuvAni |kiM me havyamahR^iNAno juSheta kadA mR^iLIkaM sumanA abhi khyam || 7.86.2
pR^ichChe tadeno varuNa didR^ikShUpo emi chikituSho vipR^ichCham |samAnaminme kavayashchidAhurayaM ha tubhyaM varuNo hR^iNIte || 7.86.3
kimAga Asa varuNa jyeShThaM yatstotAraM jighAMsasi sakhAyam |pra tanme vocho dULabha svadhAvo.ava tvAnenA namasA tura iyAm || 7.86.4
ava drugdhAni pitryA sR^ijA no.ava yA vayaM chakR^imA tanUbhiH |ava rAjanpashutR^ipaM na tAyuM sR^ijA vatsaM na dAmno vasiShTham || 7.86.5
na sa svo dakSho varuNa dhrutiH sA surA manyurvibhIdako achittiH |asti jyAyAnkanIyasa upAre svapnashchanedanR^itasya prayotA || 7.86.6
araM dAso na mILhuShe karANyahaM devAya bhUrNaye.anAgAH |achetayadachito devo aryo gR^itsaM rAye kavitaro junAti || 7.86.7
ayaM su tubhyaM varuNa svadhAvo hR^idi stoma upashritashchidastu |shaM naH kSheme shamu yoge no astu yUyaM pAta svastibhiH sadA naH || 7.86.8

radatpatho varuNaH sUryAya prArNAMsi samudriyA nadInAm |sargo na sR^iShTo arvatIrR^itAya~nchakAra mahIravanIrahabhyaH || 7.87.1
AtmA te vAto raja A navInotpashurna bhUrNiryavase sasavAn |antarmahI bR^ihatI rodasIme vishvA te dhAma varuNa priyANi || 7.87.2
pari spasho varuNasya smadiShTA ubhe pashyanti rodasI sumeke |R^itAvAnaH kavayo yaj~nadhIrAH prachetaso ya iShayanta manma || 7.87.3
uvAcha me varuNo medhirAya triH sapta nAmAghnyA bibharti |vidvAnpadasya guhyA na vochadyugAya vipra uparAya shikShan || 7.87.4
tisro dyAvo nihitA antarasmintisro bhUmIruparAH ShaDvidhAnAH |gR^itso rAjA varuNashchakra etaM divi pre~NkhaM hiraNyayaM shubhe kam || 7.87.5
ava sindhuM varuNo dyauriva sthAddrapso na shveto mR^igastuviShmAn |gambhIrashaMso rajaso vimAnaH supArakShatraH sato asya rAjA || 7.87.6
yo mR^iLayAti chakruShe chidAgo vayaM syAma varuNe anAgAH |anu vratAnyaditerR^idhanto yUyaM pAta svastibhiH sadA naH || 7.87.7

pra shundhyuvaM varuNAya preShThAM matiM vasiShTha mILhuShe bharasva |ya ImarvA~nchaM karate yajatraM sahasrAmaghaM vR^iShaNaM bR^ihantam || 7.88.1
adhA nvasya saMdR^ishaM jaganvAnagneranIkaM varuNasya maMsi |svaryadashmannadhipA u andho.abhi mA vapurdR^ishaye ninIyAt || 7.88.2
A yadruhAva varuNashcha nAvaM pra yatsamudramIrayAva madhyam |adhi yadapAM snubhishcharAva pra pre~Nkha I~NkhayAvahai shubhe kam || 7.88.3
vasiShThaM ha varuNo nAvyAdhAdR^iShiM chakAra svapA mahobhiH |stotAraM vipraH sudinatve ahnAM yAnnu dyAvastatananyAduShAsaH || 7.88.4
kva tyAni nau sakhyA babhUvuH sachAvahe yadavR^ikaM purA chit |bR^ihantaM mAnaM varuNa svadhAvaH sahasradvAraM jagamA gR^ihaM te || 7.88.5
ya Apirnityo varuNa priyaH santvAmAgAMsi kR^iNavatsakhA te |mA ta enasvanto yakShinbhujema yandhi ShmA vipraH stuvate varUtham || 7.88.6
dhruvAsu tvAsu kShitiShu kShiyanto vyasmatpAshaM varuNo mumochat |avo vanvAnA aditerupasthAdyUyaM pAta svastibhiH sadA naH || 7.88.7

mo Shu varuNa mR^inmayaM gR^ihaM rAjannahaM gamam |mR^iLA sukShatra mR^iLaya || 7.89.1
yademi prasphuranniva dR^itirna dhmAto adrivaH |mR^iLA sukShatra mR^iLaya || 7.89.2
kratvaH samaha dInatA pratIpaM jagamA shuche |mR^iLA sukShatra mR^iLaya || 7.89.3
apAM madhye tasthivAMsaM tR^iShNAvidajjaritAram |mR^iLA sukShatra mR^iLaya || 7.89.4
yatkiM chedaM varuNa daivye jane.abhidrohaM manuShyAshcharAmasi |achittI yattava dharmA yuyopima mA nastasmAdenaso deva rIriShaH || 7.89.5

pra vIrayA shuchayo dadrire vAmadhvaryubhirmadhumantaH sutAsaH |vaha vAyo niyuto yAhyachChA pibA sutasyAndhaso madAya || 7.90.1
IshAnAya prahutiM yasta AnaT ChuchiM somaM shuchipAstubhyaM vAyo |kR^iNoShi taM martyeShu prashastaM jAtojAto jAyate vAjyasya || 7.90.2
rAye nu yaM jaj~natU rodasIme rAye devI dhiShaNA dhAti devam |adha vAyuM niyutaH sashchata svA uta shvetaM vasudhitiM nireke || 7.90.3
uchChannuShasaH sudinA ariprA uru jyotirvividurdIdhyAnAH |gavyaM chidUrvamushijo vi vavrusteShAmanu pradivaH sasrurApaH || 7.90.4
te satyena manasA dIdhyAnAH svena yuktAsaH kratunA vahanti |indravAyU vIravAhaM rathaM vAmIshAnayorabhi pR^ikShaH sachante || 7.90.5
IshAnAso ye dadhate svarNo gobhirashvebhirvasubhirhiraNyaiH |indravAyU sUrayo vishvamAyurarvadbhirvIraiH pR^itanAsu sahyuH || 7.90.6
arvanto na shravaso bhikShamANA indravAyU suShTutibhirvasiShThAH |vAjayantaH svavase huvema yUyaM pAta svastibhiH sadA naH || 7.90.7

kuvida~Nga namasA ye vR^idhAsaH purA devA anavadyAsa Asan |te vAyave manave bAdhitAyAvAsayannuShasaM sUryeNa || 7.91.1
ushantA dUtA na dabhAya gopA mAsashcha pAthaH sharadashcha pUrvIH |indravAyU suShTutirvAmiyAnA mArDIkamITTe suvitaM cha navyam || 7.91.2
pIvo/annA.N rayivR^idhaH sumedhAH shvetaH siShakti niyutAmabhishrIH |te vAyave samanaso vi tasthurvishvennaraH svapatyAni chakruH || 7.91.3
yAvattarastanvo yAvadojo yAvannarashchakShasA dIdhyAnAH |shuchiM somaM shuchipA pAtamasme indravAyU sadataM barhiredam || 7.91.4
niyuvAnA niyutaH spArhavIrA indravAyU sarathaM yAtamarvAk |idaM hi vAM prabhR^itaM madhvo agramadha prINAnA vi mumuktamasme || 7.91.5
yA vAM shataM niyuto yAH sahasramindravAyU vishvavArAH sachante |AbhiryAtaM suvidatrAbhirarvAkpAtaM narA pratibhR^itasya madhvaH || 7.91.6
arvanto na shravaso bhikShamANA indravAyU suShTutibhirvasiShThAH |vAjayantaH svavase huvema yUyaM pAta svastibhiH sadA naH || 7.91.7

A vAyo bhUSha shuchipA upa naH sahasraM te niyuto vishvavAra |upo te andho madyamayAmi yasya deva dadhiShe pUrvapeyam || 7.92.1
pra sotA jIro adhvareShvasthAtsomamindrAya vAyave pibadhyai |pra yadvAM madhvo agriyaM bharantyadhvaryavo devayantaH shachIbhiH || 7.92.2
pra yAbhiryAsi dAshvAMsamachChA niyudbhirvAyaviShTaye duroNe |ni no rayiM subhojasaM yuvasva ni vIraM gavyamashvyaM cha rAdhaH || 7.92.3
ye vAyava indramAdanAsa AdevAso nitoshanAso aryaH |ghnanto vR^itrANi sUribhiH ShyAma sAsahvAMso yudhA nR^ibhiramitrAn || 7.92.4
A no niyudbhiH shatinIbhiradhvaraM sahasriNIbhirupa yAhi yaj~nam |vAyo asminsavane mAdayasva yUyaM pAta svastibhiH sadA naH || 7.92.5

shuchiM nu stomaM navajAtamadyendrAgnI vR^itrahaNA juShethAm |ubhA hi vAM suhavA johavImi tA vAjaM sadya ushate dheShThA || 7.93.1
tA sAnasI shavasAnA hi bhUtaM sAkaMvR^idhA shavasA shUshuvAMsA |kShayantau rAyo yavasasya bhUreH pR^i~NktaM vAjasya sthavirasya ghR^iShveH || 7.93.2
upo ha yadvidathaM vAjino gurdhIbhirviprAH pramatimichChamAnAH |arvanto na kAShThAM nakShamANA indrAgnI johuvato naraste || 7.93.3
gIrbhirvipraH pramatimichChamAna ITTe rayiM yashasaM pUrvabhAjam |indrAgnI vR^itrahaNA suvajrA pra no navyebhistirataM deShNaiH || 7.93.4
saM yanmahI mithatI spardhamAne tanUruchA shUrasAtA yataite |adevayuM vidathe devayubhiH satrA hataM somasutA janena || 7.93.5
imAmu Shu somasutimupa na endrAgnI saumanasAya yAtam |nU chiddhi parimamnAthe asmAnA vAM shashvadbhirvavR^itIya vAjaiH || 7.93.6
so agna enA namasA samiddho.achChA mitraM varuNamindraM vocheH |yatsImAgashchakR^imA tatsu mR^iLa tadaryamAditiH shishrathantu || 7.93.7
etA agna AshuShANAsa iShTIryuvoH sachAbhyashyAma vAjAn |mendro no viShNurmarutaH pari khyanyUyaM pAta svastibhiH sadA naH || 7.93.8

iyaM vAmasya manmana indrAgnI pUrvyastutiH |abhrAdvR^iShTirivAjani || 7.94.1
shR^iNutaM jariturhavamindrAgnI vanataM giraH |IshAnA pipyataM dhiyaH || 7.94.2
mA pApatvAya no narendrAgnI mAbhishastaye |mA no rIradhataM nide || 7.94.3
indre agnA namo bR^ihatsuvR^iktimerayAmahe |dhiyA dhenA avasyavaH || 7.94.4
tA hi shashvanta ILata itthA viprAsa Utaye |sabAdho vAjasAtaye || 7.94.5
tA vAM gIrbhirvipanyavaH prayasvanto havAmahe |medhasAtA saniShyavaH || 7.94.6
indrAgnI avasA gatamasmabhyaM charShaNIsahA |mA no duHshaMsa Ishata || 7.94.7
mA kasya no araruSho dhUrtiH praNa~Nmartyasya |indrAgnI sharma yachChatam || 7.94.8
gomaddhiraNyavadvasu yadvAmashvAvadImahe |indrAgnI tadvanemahi || 7.94.9
yatsoma A sute nara indrAgnI ajohavuH |saptIvantA saparyavaH || 7.94.10
ukthebhirvR^itrahantamA yA mandAnA chidA girA |A~NgUShairAvivAsataH || 7.94.11
tAvidduHshaMsaM martyaM durvidvAMsaM rakShasvinam |AbhogaM hanmanA hatamudadhiM hanmanA hatam || 7.94.12

pra kShodasA dhAyasA sasra eShA sarasvatI dharuNamAyasI pUH |prabAbadhAnA rathyeva yAti vishvA apo mahinA sindhuranyAH || 7.95.1
ekAchetatsarasvatI nadInAM shuchiryatI giribhya A samudrAt |rAyashchetantI bhuvanasya bhUrerghR^itaM payo duduhe nAhuShAya || 7.95.2
sa vAvR^idhe naryo yoShaNAsu vR^iShA shishurvR^iShabho yaj~niyAsu |sa vAjinaM maghavadbhyo dadhAti vi sAtaye tanvaM mAmR^ijIta || 7.95.3
uta syA naH sarasvatI juShANopa shravatsubhagA yajNe asmin |mitaj~nubhirnamasyairiyAnA rAyA yujA chiduttarA sakhibhyaH || 7.95.4
imA juhvAnA yuShmadA namobhiH prati stomaM sarasvati juShasva |tava sharmanpriyatame dadhAnA upa stheyAma sharaNaM na vR^ikSham || 7.95.5
ayamu te sarasvati vasiShTho dvArAvR^itasya subhage vyAvaH |vardha shubhre stuvate rAsi vAjAnyUyaM pAta svastibhiH sadA naH || 7.95.6

bR^ihadu gAyiShe vacho.asuryA nadInAm |sarasvatIminmahayA suvR^iktibhiH stomairvasiShTha rodasI || 7.96.1
ubhe yatte mahinA shubhre andhasI adhikShiyanti pUravaH |sA no bodhyavitrI marutsakhA choda rAdho maghonAm || 7.96.2
bhadramidbhadrA kR^iNavatsarasvatyakavArI chetati vAjinIvatI |gR^iNAnA jamadagnivatstuvAnA cha vasiShThavat || 7.96.3
janIyanto nvagravaH putrIyantaH sudAnavaH |sarasvantaM havAmahe || 7.96.4
ye te sarasva Urmayo madhumanto ghR^itashchutaH |tebhirno.avitA bhava || 7.96.5
pIpivAMsaM sarasvataH stanaM yo vishvadarshataH |bhakShImahi prajAmiSham || 7.96.6

yaj~ne divo nR^iShadane pR^ithivyA naro yatra devayavo madanti |indrAya yatra savanAni sunve gamanmadAya prathamaM vayashcha || 7.97.1
A daivyA vR^iNImahe.avAMsi bR^ihaspatirno maha A sakhAyaH |yathA bhavema mILhuShe anAgA yo no dAtA parAvataH piteva || 7.97.2
tamu jyeShThaM namasA havirbhiH sushevaM brahmaNaspatiM gR^iNIShe |indraM shloko mahi daivyaH siShaktu yo brahmaNo devakR^itasya rAjA || 7.97.3
sa A no yoniM sadatu preShTho bR^ihaspatirvishvavAro yo asti |kAmo rAyaH suvIryasya taM dAtparShanno ati sashchato ariShTAn || 7.97.4
tamA no arkamamR^itAya juShTamime dhAsuramR^itAsaH purAjAH |shuchikrandaM yajataM pastyAnAM bR^ihaspatimanarvANaM huvema || 7.97.5
taM shagmAso aruShAso ashvA bR^ihaspatiM sahavAho vahanti |sahashchidyasya nIlavatsadhasthaM nabho na rUpamaruShaM vasAnAH || 7.97.6
sa hi shuchiH shatapatraH sa shundhyurhiraNyavAshIriShiraH svarShAH |bR^ihaspatiH sa svAvesha R^iShvaH purU sakhibhya AsutiM kariShThaH || 7.97.7
devI devasya rodasI janitrI bR^ihaspatiM vAvR^idhaturmahitvA |dakShAyyAya dakShatA sakhAyaH karadbrahmaNe sutarA sugAdhA || 7.97.8
iyaM vAM brahmaNaspate suvR^iktirbrahmendrAya vajriNe akAri |aviShTaM dhiyo jigR^itaM puraMdhIrjajastamaryo vanuShAmarAtIH || 7.97.9
bR^ihaspate yuvamindrashcha vasvo divyasyeshAthe uta pArthivasya |dhattaM rayiM stuvate kIraye chidyUyaM pAta svastibhiH sadA naH || 7.97.10

adhvaryavo.aruNaM dugdhamaMshuM juhotana vR^iShabhAya kShitInAm |gaurAdvedIyA.N avapAnamindro vishvAhedyAti sutasomamichChan || 7.98.1
yaddadhiShe pradivi chArvannaM divedive pItimidasya vakShi |uta hR^idota manasA juShANa ushannindra prasthitAnpAhi somAn || 7.98.2
jaj~nAnaH somaM sahase papAtha pra te mAtA mahimAnamuvAcha |endra paprAthorvantarikShaM yudhA devebhyo varivashchakartha || 7.98.3
yadyodhayA mahato manyamAnAnsAkShAma tAnbAhubhiH shAshadAnAn |yadvA nR^ibhirvR^ita indrAbhiyudhyAstaM tvayAjiM saushravasaM jayema || 7.98.4
prendrasya vochaM prathamA kR^itAni pra nUtanA maghavA yA chakAra |yadedadevIrasahiShTa mAyA athAbhavatkevalaH somo asya || 7.98.5
tavedaM vishvamabhitaH pashavyaM yatpashyasi chakShasA sUryasya |gavAmasi gopatireka indra bhakShImahi te prayatasya vasvaH || 7.98.6
bR^ihaspate yuvamindrashcha vasvo divyasyeshAthe uta pArthivasya |dhattaM rayiM stuvate kIraye chidyUyaM pAta svastibhiH sadA naH || 7.98.7

paro mAtrayA tanvA vR^idhAna na te mahitvamanvashnuvanti |ubhe te vidma rajasI pR^ithivyA viShNo deva tvaM paramasya vitse || 7.99.1
na te viShNo jAyamAno na jAto deva mahimnaH paramantamApa |udastabhnA nAkamR^iShvaM bR^ihantaM dAdhartha prAchIM kakubhaM pR^ithivyAH || 7.99.2
irAvatI dhenumatI hi bhUtaM sUyavasinI manuShe dashasyA |vyastabhnA rodasI viShNavete dAdhartha pR^ithivImabhito mayUkhaiH || 7.99.3
uruM yaj~nAya chakrathuru lokaM janayantA sUryamuShAsamagnim |dAsasya chidvR^iShashiprasya mAyA jaghnathurnarA pR^itanAjyeShu || 7.99.4
indrAviShNU dR^iMhitAH shambarasya nava puro navatiM cha shnathiShTam |shataM varchinaH sahasraM cha sAkaM hatho apratyasurasya vIrAn || 7.99.5
iyaM manIShA bR^ihatI bR^ihantorukramA tavasA vardhayantI |rare vAM stomaM vidatheShu viShNo pinvatamiSho vR^ijaneShvindra || 7.99.6
vaShaT te viShNavAsa A kR^iNomi tanme juShasva shipiviShTa havyam |vardhantu tvA suShTutayo giro me yUyaM pAta svastibhiH sadA naH || 7.99.7

nU marto dayate saniShyanyo viShNava urugAyAya dAshat |pra yaH satrAchA manasA yajAta etAvantaM naryamAvivAsAt || 7.100.1
tvaM viShNo sumatiM vishvajanyAmaprayutAmevayAvo matiM dAH |parcho yathA naH suvitasya bhUrerashvAvataH purushchandrasya rAyaH || 7.100.2
trirdevaH pR^ithivImeSha etAM vi chakrame shatarchasaM mahitvA |pra viShNurastu tavasastavIyAntveShaM hyasya sthavirasya nAma || 7.100.3
vi chakrame pR^ithivImeSha etAM kShetrAya viShNurmanuShe dashasyan |dhruvAso asya kIrayo janAsa urukShitiM sujanimA chakAra || 7.100.4
pra tatte adya shipiviShTa nAmAryaH shaMsAmi vayunAni vidvAn |taM tvA gR^iNAmi tavasamatavyAnkShayantamasya rajasaH parAke || 7.100.5
kimitte viShNo parichakShyaM bhUtpra yadvavakShe shipiviShTo asmi |mA varpo asmadapa gUha etadyadanyarUpaH samithe babhUtha || 7.100.6
vaShaT te viShNavAsa A kR^iNomi tanme juShasva shipiviShTa havyam |vardhantu tvA suShTutayo giro me yUyaM pAta svastibhiH sadA naH || 7.100.7

tisro vAchaH pra vada jyotiragrA yA etadduhre madhudoghamUdhaH |sa vatsaM kR^iNvangarbhamoShadhInAM sadyo jAto vR^iShabho roravIti || 7.101.1
yo vardhana oShadhInAM yo apAM yo vishvasya jagato deva Ishe |sa tridhAtu sharaNaM sharma yaMsattrivartu jyotiH svabhiShTyasme || 7.101.2
starIru tvadbhavati sUta u tvadyathAvashaM tanvaM chakra eShaH |pituH payaH prati gR^ibhNAti mAtA tena pitA vardhate tena putraH || 7.101.3
yasminvishvAni bhuvanAni tasthustisro dyAvastredhA sasrurApaH |trayaH koshAsa upasechanAso madhvaH shchotantyabhito virapsham || 7.101.4
idaM vachaH parjanyAya svarAje hR^ido astvantaraM tajjujoShat |mayobhuvo vR^iShTayaH santvasme supippalA oShadhIrdevagopAH || 7.101.5
sa retodhA vR^iShabhaH shashvatInAM tasminnAtmA jagatastasthuShashcha |tanma R^itaM pAtu shatashAradAya yUyaM pAta svastibhiH sadA naH || 7.101.6

parjanyAya pra gAyata divasputrAya mILhuShe |sa no yavasamichChatu || 7.102.1
yo garbhamoShadhInAM gavAM kR^iNotyarvatAm |parjanyaH puruShINAm || 7.102.2
tasmA idAsye havirjuhotA madhumattamam |iLAM naH saMyataM karat || 7.102.3

saMvatsaraM shashayAnA brAhmaNA vratachAriNaH |vAchaM parjanyajinvitAM pra maNDUkA avAdiShuH || 7.103.1
divyA Apo abhi yadenamAyandR^itiM na shuShkaM sarasI shayAnam |gavAmaha na mAyurvatsinInAM maNDUkAnAM vagnuratrA sameti || 7.103.2
yadImenA.N ushato abhyavarShIttR^iShyAvataH prAvR^iShyAgatAyAm |akhkhalIkR^ityA pitaraM na putro anyo anyamupa vadantameti || 7.103.3
anyo anyamanu gR^ibhNAtyenorapAM prasarge yadamandiShAtAm |maNDUko yadabhivR^iShTaH kaniShkanpR^ishniH sampR^i~Nkte haritena vAcham || 7.103.4
yadeShAmanyo anyasya vAchaM shAktasyeva vadati shikShamANaH |sarvaM tadeShAM samR^idheva parva yatsuvAcho vadathanAdhyapsu || 7.103.5
gomAyureko ajamAyurekaH pR^ishnireko harita eka eShAm |samAnaM nAma bibhrato virUpAH purutrA vAchaM pipishurvadantaH || 7.103.6
brAhmaNAso atirAtre na some saro na pUrNamabhito vadantaH |saMvatsarasya tadahaH pari ShTha yanmaNDUkAH prAvR^iShINaM babhUva || 7.103.7
brAhmaNAsaH somino vAchamakrata brahma kR^iNvantaH parivatsarINam |adhvaryavo gharmiNaH siShvidAnA Avirbhavanti guhyA na ke chit || 7.103.8
devahitiM jugupurdvAdashasya R^ituM naro na pra minantyete |saMvatsare prAvR^iShyAgatAyAM taptA gharmA ashnuvate visargam || 7.103.9
gomAyuradAdajamAyuradAtpR^ishniradAddharito no vasUni |gavAM maNDUkA dadataH shatAni sahasrasAve pra tiranta AyuH || 7.103.10

indrAsomA tapataM rakSha ubjataM nyarpayataM vR^iShaNA tamovR^idhaH |parA shR^iNItamachito nyoShataM hataM nudethAM ni shishItamatriNaH || 7.104.1
indrAsomA samaghashaMsamabhyaghaM tapuryayastu charuragnivA.N iva |brahmadviShe kravyAde ghorachakShase dveSho dhattamanavAyaM kimIdine || 7.104.2
indrAsomA duShkR^ito vavre antaranArambhaNe tamasi pra vidhyatam |yathA nAtaH punarekashchanodayattadvAmastu sahase manyumachChavaH || 7.104.3
indrAsomA vartayataM divo vadhaM saM pR^ithivyA aghashaMsAya tarhaNam |uttakShataM svaryaM parvatebhyo yena rakSho vAvR^idhAnaM nijUrvathaH || 7.104.4
indrAsomA vartayataM divasparyagnitaptebhiryuvamashmahanmabhiH |tapurvadhebhirajarebhiratriNo ni parshAne vidhyataM yantu nisvaram || 7.104.5
indrAsomA pari vAM bhUtu vishvata iyaM matiH kakShyAshveva vAjinA |yAM vAM hotrAM parihinomi medhayemA brahmANi nR^ipatIva jinvatam || 7.104.6
prati smarethAM tujayadbhirevairhataM druho rakShaso bha~NgurAvataH |indrAsomA duShkR^ite mA sugaM bhUdyo naH kadA chidabhidAsati druhA || 7.104.7
yo mA pAkena manasA charantamabhichaShTe anR^itebhirvachobhiH |Apa iva kAshinA saMgR^ibhItA asannastvAsata indra vaktA || 7.104.8
ye pAkashaMsaM viharanta evairye vA bhadraM dUShayanti svadhAbhiH |ahaye vA tAnpradadAtu soma A vA dadhAtu nirR^iterupasthe || 7.104.9
yo no rasaM dipsati pitvo agne yo ashvAnAM yo gavAM yastanUnAm |ripuH stenaH steyakR^iddabhrametu ni Sha hIyatAM tanvA tanA cha || 7.104.10
paraH so astu tanvA tanA cha tisraH pR^ithivIradho astu vishvAH |prati shuShyatu yasho asya devA yo no divA dipsati yashcha naktam || 7.104.11
suvij~nAnaM chikituShe janAya sachchAsachcha vachasI paspR^idhAte |tayoryatsatyaM yataradR^ijIyastaditsomo.avati hantyAsat || 7.104.12
na vA u somo vR^ijinaM hinoti na kShatriyaM mithuyA dhArayantam |hanti rakSho hantyAsadvadantamubhAvindrasya prasitau shayAte || 7.104.13
yadi vAhamanR^itadeva Asa moghaM vA devA.N apyUhe agne |kimasmabhyaM jAtavedo hR^iNIShe droghavAchaste nirR^ithaM sachantAm || 7.104.14
adyA murIya yadi yAtudhAno asmi yadi vAyustatapa pUruShasya |adhA sa vIrairdashabhirvi yUyA yo mA moghaM yAtudhAnetyAha || 7.104.15
yo mAyAtuM yAtudhAnetyAha yo vA rakShAH shuchirasmItyAha |indrastaM hantu mahatA vadhena vishvasya jantoradhamaspadIShTa || 7.104.16
pra yA jigAti khargaleva naktamapa druhA tanvaM gUhamAnA |vavrA.N anantA.N ava sA padIShTa grAvANo ghnantu rakShasa upabdaiH || 7.104.17
vi tiShThadhvaM maruto vikShvichChata gR^ibhAyata rakShasaH saM pinaShTana |vayo ye bhUtvI patayanti naktabhirye vA ripo dadhire deve adhvare || 7.104.18
pra vartaya divo ashmAnamindra somashitaM maghavansaM shishAdhi |prAktAdapAktAdadharAdudaktAdabhi jahi rakShasaH parvatena || 7.104.19
eta u tye patayanti shvayAtava indraM dipsanti dipsavo.adAbhyam |shishIte shakraH pishunebhyo vadhaM nUnaM sR^ijadashaniM yAtumadbhyaH || 7.104.20
indro yAtUnAmabhavatparAsharo havirmathInAmabhyAvivAsatAm |abhIdu shakraH parashuryathA vanaM pAtreva bhindansata eti rakShasaH || 7.104.21
ulUkayAtuM shushulUkayAtuM jahi shvayAtumuta kokayAtum |suparNayAtumuta gR^idhrayAtuM dR^iShadeva pra mR^iNa rakSha indra || 7.104.22
mA no rakSho abhi naDyAtumAvatAmapochChatu mithunA yA kimIdinA |pR^ithivI naH pArthivAtpAtvaMhaso.antarikShaM divyAtpAtvasmAn || 7.104.23
indra jahi pumAMsaM yAtudhAnamuta striyaM mAyayA shAshadAnAm |vigrIvAso mUradevA R^idantu mA te dR^ishansUryamuchcharantam || 7.104.24
prati chakShva vi chakShvendrashcha soma jAgR^itam |rakShobhyo vadhamasyatamashaniM yAtumadbhyaH || 7.104.25

##
Last updated July 2, 2013

Special mention : Initial processing and help by Avinash and Shashi Sathaye, 
Avinash Chopde, Shree Devi Kumar, Sunder Hattangadi, John Gardner.
Reprocessed from Original in final form by Detlef Eichler with additional corrections.
See Detlef's site http://www.detlef108.de/Rigveda.htm
for other details and formats.

The text is shown without accents (Anudattas, dependent Svaritas,
and independent Svaritas including Kampas). Words are connected (agnimILe). 
Ch is doubled as in gachChati according to the rules of Rigveda-Pratishakhya. 
At the end of a word m is replaced by Anusvara M if the initial letter of the
following word is a labial stop consonant (p, ph, b, bh, m).
Visarga H before sh, Sh or s followed by a voiceless consonant has been restored.

Source : The Aufrecht/van Nooten/Holland (Samhita) version
of the Rigveda (http://www.people.fas.harvard.edu/~witzel/onlineRV.htm).
In this text accented vowels have Udatta or 'independent Svarita' markers.
Kampas are not shown. Words are separated (agnim ILe). 
Ch is not doubled as in gaChati. At the end of a word we find m before
a following labial stop consonant (p, ph, b, bh, m).
Visarga H before sh, Sh or s followed by a voiceless consonant has 
been dropped according to a rule of  Rigveda-Pratishakhya.

Send corrections to   : detlefeichler@googlemail.com, sanskrit@cheerful.com

The text is to be used for personal studies and research only.
Any use for commercial purpose is prohibited as a `gentleman's' agreement.
