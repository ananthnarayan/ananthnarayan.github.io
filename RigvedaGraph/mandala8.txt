mA chidanyadvi shaMsata sakhAyo mA riShaNyata |indramitstotA vR^iShaNaM sachA sute muhurukthA cha shaMsata || 8.1.1
avakrakShiNaM vR^iShabhaM yathAjuraM gAM na charShaNIsaham |vidveShaNaM saMvananobhayaMkaraM maMhiShThamubhayAvinam || 8.1.2
yachchiddhi tvA janA ime nAnA havanta Utaye |asmAkaM brahmedamindra bhUtu te.ahA vishvA cha vardhanam || 8.1.3
vi tartUryante maghavanvipashchito.aryo vipo janAnAm |upa kramasva pururUpamA bhara vAjaM nediShThamUtaye || 8.1.4
mahe chana tvAmadrivaH parA shulkAya deyAm |na sahasrAya nAyutAya vajrivo na shatAya shatAmagha || 8.1.5
vasyA.N indrAsi me pituruta bhrAturabhu~njataH |mAtA cha me ChadayathaH samA vaso vasutvanAya rAdhase || 8.1.6
kveyatha kvedasi purutrA chiddhi te manaH |alarShi yudhma khajakR^itpuraMdara pra gAyatrA agAsiShuH || 8.1.7
prAsmai gAyatramarchata vAvAturyaH puraMdaraH |yAbhiH kANvasyopa barhirAsadaM yAsadvajrI bhinatpuraH || 8.1.8
ye te santi dashagvinaH shatino ye sahasriNaH |ashvAso ye te vR^iShaNo raghudruvastebhirnastUyamA gahi || 8.1.9
A tvadya sabardughAM huve gAyatravepasam |indraM dhenuM sudughAmanyAmiShamurudhArAmaraMkR^itam || 8.1.10
yattudatsUra etashaM va~NkU vAtasya parNinA |vahatkutsamArjuneyaM shatakratuH tsaradgandharvamastR^itam || 8.1.11
ya R^ite chidabhishriShaH purA jatrubhya AtR^idaH |saMdhAtA saMdhiM maghavA purUvasuriShkartA vihrutaM punaH || 8.1.12
mA bhUma niShTyA ivendra tvadaraNA iva |vanAni na prajahitAnyadrivo duroShAso amanmahi || 8.1.13
amanmahIdanAshavo.anugrAsashcha vR^itrahan |sakR^itsu te mahatA shUra rAdhasA anu stomaM mudImahi || 8.1.14
yadi stomaM mama shravadasmAkamindramindavaH |tiraH pavitraM sasR^ivAMsa Ashavo mandantu tugryAvR^idhaH || 8.1.15
A tvadya sadhastutiM vAvAtuH sakhyurA gahi |upastutirmaghonAM pra tvAvatvadhA te vashmi suShTutim || 8.1.16
sotA hi somamadribhiremenamapsu dhAvata |gavyA vastreva vAsayanta innaro nirdhukShanvakShaNAbhyaH || 8.1.17
adha jmo adha vA divo bR^ihato rochanAdadhi |ayA vardhasva tanvA girA mamA jAtA sukrato pR^iNa || 8.1.18
indrAya su madintamaM somaM sotA vareNyam |shakra eNaM pIpayadvishvayA dhiyA hinvAnaM na vAjayum || 8.1.19
mA tvA somasya galdayA sadA yAchannahaM girA |bhUrNiM mR^igaM na savaneShu chukrudhaM ka IshAnaM na yAchiShat || 8.1.20
madeneShitaM madamugramugreNa shavasA |vishveShAM tarutAraM madachyutaM made hi ShmA dadAti naH || 8.1.21
shevAre vAryA puru devo martAya dAshuShe |sa sunvate cha stuvate cha rAsate vishvagUrto ariShTutaH || 8.1.22
endra yAhi matsva chitreNa deva rAdhasA |saro na prAsyudaraM sapItibhirA somebhiruru sphiram || 8.1.23
A tvA sahasramA shataM yuktA rathe hiraNyaye |brahmayujo haraya indra keshino vahantu somapItaye || 8.1.24
A tvA rathe hiraNyaye harI mayUrashepyA |shitipR^iShThA vahatAM madhvo andhaso vivakShaNasya pItaye || 8.1.25
pibA tvasya girvaNaH sutasya pUrvapA iva |pariShkR^itasya rasina iyamAsutishchArurmadAya patyate || 8.1.26
ya eko asti daMsanA mahA.N ugro abhi vrataiH |gamatsa shiprI na sa yoShadA gamaddhavaM na pari varjati || 8.1.27
tvaM puraM chariShNvaM vadhaiH shuShNasya saM piNak |tvaM bhA anu charo adha dvitA yadindra havyo bhuvaH || 8.1.28
mama tvA sUra udite mama madhyaMdine divaH |mama prapitve apisharvare vasavA stomAso avR^itsata || 8.1.29
stuhi stuhIdete ghA te maMhiShThAso maghonAm |ninditAshvaH prapathI paramajyA maghasya medhyAtithe || 8.1.30
A yadashvAnvananvataH shraddhayAhaM rathe ruham |uta vAmasya vasunashchiketati yo asti yAdvaH pashuH || 8.1.31
ya R^ijrA mahyaM mAmahe saha tvachA hiraNyayA |eSha vishvAnyabhyastu saubhagAsa~Ngasya svanadrathaH || 8.1.32
adha plAyogirati dAsadanyAnAsa~Ngo agne dashabhiH sahasraiH |adhokShaNo dasha mahyaM rushanto naLA iva saraso niratiShThan || 8.1.33
anvasya sthUraM dadR^ishe purastAdanastha UruravarambamANaH |shashvatI nAryabhichakShyAha subhadramarya bhojanaM bibharShi || 8.1.34

idaM vaso sutamandhaH pibA supUrNamudaram |anAbhayinrarimA te || 8.2.1
nR^ibhirdhUtaH suto ashnairavyo vAraiH paripUtaH |ashvo na nikto nadIShu || 8.2.2
taM te yavaM yathA gobhiH svAdumakarma shrINantaH |indra tvAsminsadhamAde || 8.2.3
indra itsomapA eka indraH sutapA vishvAyuH |antardevAnmartyA.Nshcha || 8.2.4
na yaM shukro na durAshIrna tR^iprA uruvyachasam |apaspR^iNvate suhArdam || 8.2.5
gobhiryadImanye asmanmR^igaM na vrA mR^igayante |abhitsaranti dhenubhiH || 8.2.6
traya indrasya somAH sutAsaH santu devasya |sve kShaye sutapAvnaH || 8.2.7
trayaH koshAsaH shchotanti tisrashchamvaH supUrNAH |samAne adhi bhArman || 8.2.8
shuchirasi puruniHShThAH kShIrairmadhyata AshIrtaH |dadhnA mandiShThaH shUrasya || 8.2.9
ime ta indra somAstIvrA asme sutAsaH |shukrA AshiraM yAchante || 8.2.10
tA.N AshiraM puroLAshamindremaM somaM shrINIhi |revantaM hi tvA shR^iNomi || 8.2.11
hR^itsu pItAso yudhyante durmadAso na surAyAm |Udharna nagnA jarante || 8.2.12
revA.N idrevataH stotA syAttvAvato maghonaH |predu harivaH shrutasya || 8.2.13
ukthaM chana shasyamAnamagorarirA chiketa |na gAyatraM gIyamAnam || 8.2.14
mA na indra pIyatnave mA shardhate parA dAH |shikShA shachIvaH shachIbhiH || 8.2.15
vayamu tvA tadidarthA indra tvAyantaH sakhAyaH |kaNvA ukthebhirjarante || 8.2.16
na ghemanyadA papana vajrinnapaso naviShTau |tavedu stomaM chiketa || 8.2.17
ichChanti devAH sunvantaM na svapnAya spR^ihayanti |yanti pramAdamatandrAH || 8.2.18
o Shu pra yAhi vAjebhirmA hR^iNIthA abhyasmAn |mahA.N iva yuvajAniH || 8.2.19
mo Shvadya durhaNAvAnsAyaM karadAre asmat |ashrIra iva jAmAtA || 8.2.20
vidmA hyasya vIrasya bhUridAvarIM sumatim |triShu jAtasya manAMsi || 8.2.21
A tU Shi~ncha kaNvamantaM na ghA vidma shavasAnAt |yashastaraM shatamUteH || 8.2.22
jyeShThena sotarindrAya somaM vIrAya shakrAya |bharA pibannaryAya || 8.2.23
yo vediShTho avyathiShvashvAvantaM jaritR^ibhyaH |vAjaM stotR^ibhyo gomantam || 8.2.24
panyampanyamitsotAra A dhAvata madyAya |somaM vIrAya shUrAya || 8.2.25
pAtA vR^itrahA sutamA ghA gamannAre asmat |ni yamate shatamUtiH || 8.2.26
eha harI brahmayujA shagmA vakShataH sakhAyam |gIrbhiH shrutaM girvaNasam || 8.2.27
svAdavaH somA A yAhi shrItAH somA A yAhi |shiprinnR^iShIvaH shachIvo nAyamachChA sadhamAdam || 8.2.28
stutashcha yAstvA vardhanti mahe rAdhase nR^imNAya |indra kAriNaM vR^idhantaH || 8.2.29
girashcha yAste girvAha ukthA cha tubhyaM tAni |satrA dadhire shavAMsi || 8.2.30
evedeSha tuvikUrmirvAjA.N eko vajrahastaH |sanAdamR^ikto dayate || 8.2.31
hantA vR^itraM dakShiNenendraH purU puruhUtaH |mahAnmahIbhiH shachIbhiH || 8.2.32
yasminvishvAshcharShaNaya uta chyautnA jrayAMsi cha |anu ghenmandI maghonaH || 8.2.33
eSha etAni chakArendro vishvA yo.ati shR^iNve |vAjadAvA maghonAm || 8.2.34
prabhartA rathaM gavyantamapAkAchchidyamavati |ino vasu sa hi voLhA || 8.2.35
sanitA vipro arvadbhirhantA vR^itraM nR^ibhiH shUraH |satyo.avitA vidhantam || 8.2.36
yajadhvainaM priyamedhA indraM satrAchA manasA |yo bhUtsomaiH satyamadvA || 8.2.37
gAthashravasaM satpatiM shravaskAmaM purutmAnam |kaNvAso gAta vAjinam || 8.2.38
ya R^ite chidgAspadebhyo dAtsakhA nR^ibhyaH shachIvAn |ye asminkAmamashriyan || 8.2.39
itthA dhIvantamadrivaH kANvaM medhyAtithim |meSho bhUto.abhi yannayaH || 8.2.40
shikShA vibhindo asmai chatvAryayutA dadat |aShTA paraH sahasrA || 8.2.41
uta su tye payovR^idhA mAkI raNasya naptyA |janitvanAya mAmahe || 8.2.42

pibA sutasya rasino matsvA na indra gomataH |Apirno bodhi sadhamAdyo vR^idhe.asmA.N avantu te dhiyaH || 8.3.1
bhUyAma te sumatau vAjino vayaM mA naH starabhimAtaye |asmA~nchitrAbhiravatAdabhiShTibhirA naH sumneShu yAmaya || 8.3.2
imA u tvA purUvaso giro vardhantu yA mama |pAvakavarNAH shuchayo vipashchito.abhi stomairanUShata || 8.3.3
ayaM sahasramR^iShibhiH sahaskR^itaH samudra iva paprathe |satyaH so asya mahimA gR^iNe shavo yaj~neShu viprarAjye || 8.3.4
indramiddevatAtaya indraM prayatyadhvare |indraM samIke vanino havAmaha indraM dhanasya sAtaye || 8.3.5
indro mahnA rodasI paprathachChava indraH sUryamarochayat |indre ha vishvA bhuvanAni yemira indre suvAnAsa indavaH || 8.3.6
abhi tvA pUrvapItaya indra stomebhirAyavaH |samIchInAsa R^ibhavaH samasvaranrudrA gR^iNanta pUrvyam || 8.3.7
asyedindro vAvR^idhe vR^iShNyaM shavo made sutasya viShNavi |adyA tamasya mahimAnamAyavo.anu ShTuvanti pUrvathA || 8.3.8
tattvA yAmi suvIryaM tadbrahma pUrvachittaye |yenA yatibhyo bhR^igave dhane hite yena praskaNvamAvitha || 8.3.9
yenA samudramasR^ijo mahIrapastadindra vR^iShNi te shavaH |sadyaH so asya mahimA na saMnashe yaM kShoNIranuchakrade || 8.3.10
shagdhI na indra yattvA rayiM yAmi suvIryam |shagdhi vAjAya prathamaM siShAsate shagdhi stomAya pUrvya || 8.3.11
shagdhI no asya yaddha pauramAvitha dhiya indra siShAsataH |shagdhi yathA rushamaM shyAvakaM kR^ipamindra prAvaH svarNaram || 8.3.12
kannavyo atasInAM turo gR^iNIta martyaH |nahI nvasya mahimAnamindriyaM svargR^iNanta AnashuH || 8.3.13
kadu stuvanta R^itayanta devata R^iShiH ko vipra ohate |kadA havaM maghavannindra sunvataH kadu stuvata A gamaH || 8.3.14
udu tye madhumattamA giraH stomAsa Irate |satrAjito dhanasA akShitotayo vAjayanto rathA iva || 8.3.15
kaNvA iva bhR^igavaH sUryA iva vishvamiddhItamAnashuH |indraM stomebhirmahayanta AyavaH priyamedhAso asvaran || 8.3.16
yukShvA hi vR^itrahantama harI indra parAvataH |arvAchIno maghavansomapItaya ugra R^iShvebhirA gahi || 8.3.17
ime hi te kAravo vAvashurdhiyA viprAso medhasAtaye |sa tvaM no maghavannindra girvaNo veno na shR^iNudhI havam || 8.3.18
nirindra bR^ihatIbhyo vR^itraM dhanubhyo asphuraH |nirarbudasya mR^igayasya mAyino niH parvatasya gA AjaH || 8.3.19
niragnayo ruruchurniru sUryo niH soma indriyo rasaH |nirantarikShAdadhamo mahAmahiM kR^iShe tadindra pauMsyam || 8.3.20
yaM me durindro marutaH pAkasthAmA kaurayANaH |vishveShAM tmanA shobhiShThamupeva divi dhAvamAnam || 8.3.21
rohitaM me pAkasthAmA sudhuraM kakShyaprAm |adAdrAyo vibodhanam || 8.3.22
yasmA anye dasha prati dhuraM vahanti vahnayaH |astaM vayo na tugryam || 8.3.23
AtmA pitustanUrvAsa ojodA abhya~njanam |turIyamidrohitasya pAkasthAmAnaM bhojaM dAtAramabravam || 8.3.24

yadindra prAgapAguda~NnyagvA hUyase nR^ibhiH |simA purU nR^iShUto asyAnave.asi prashardha turvashe || 8.4.1
yadvA rume rushame shyAvake kR^ipa indra mAdayase sachA |kaNvAsastvA brahmabhiH stomavAhasa indrA yachChantyA gahi || 8.4.2
yathA gauro apA kR^itaM tR^iShyannetyaveriNam |Apitve naH prapitve tUyamA gahi kaNveShu su sachA piba || 8.4.3
mandantu tvA maghavannindrendavo rAdhodeyAya sunvate |AmuShyA somamapibashchamU sutaM jyeShThaM taddadhiShe sahaH || 8.4.4
pra chakre sahasA saho babha~nja manyumojasA |vishve ta indra pR^itanAyavo yaho ni vR^ikShA iva yemire || 8.4.5
sahasreNeva sachate yavIyudhA yasta AnaLupastutim |putraM prAvargaM kR^iNute suvIrye dAshnoti nama{}uktibhiH || 8.4.6
mA bhema mA shramiShmograsya sakhye tava |mahatte vR^iShNo abhichakShyaM kR^itaM pashyema turvashaM yadum || 8.4.7
savyAmanu sphigyaM vAvase vR^iShA na dAno asya roShati |madhvA sampR^iktAH sAragheNa dhenavastUyamehi dravA piba || 8.4.8
ashvI rathI surUpa idgomA.N idindra te sakhA |shvAtrabhAjA vayasA sachate sadA chandro yAti sabhAmupa || 8.4.9
R^ishyo na tR^iShyannavapAnamA gahi pibA somaM vashA.N anu |nimeghamAno maghavandivediva ojiShThaM dadhiShe sahaH || 8.4.10
adhvaryo drAvayA tvaM somamindraH pipAsati |upa nUnaM yuyuje vR^iShaNA harI A cha jagAma vR^itrahA || 8.4.11
svayaM chitsa manyate dAshurirjano yatrA somasya tR^impasi |idaM te annaM yujyaM samukShitaM tasyehi pra dravA piba || 8.4.12
ratheShThAyAdhvaryavaH somamindrAya sotana |adhi bradhnasyAdrayo vi chakShate sunvanto dAshvadhvaram || 8.4.13
upa bradhnaM vAvAtA vR^iShaNA harI indramapasu vakShataH |arvA~nchaM tvA saptayo.adhvarashriyo vahantu savanedupa || 8.4.14
pra pUShaNaM vR^iNImahe yujyAya purUvasum |sa shakra shikSha puruhUta no dhiyA tuje rAye vimochana || 8.4.15
saM naH shishIhi bhurijoriva kShuraM rAsva rAyo vimochana |tve tannaH suvedamusriyaM vasu yaM tvaM hinoShi martyam || 8.4.16
vemi tvA pUShannR^i~njase vemi stotava AghR^iNe |na tasya vemyaraNaM hi tadvaso stuShe pajrAya sAmne || 8.4.17
parA gAvo yavasaM kachchidAghR^iNe nityaM rekNo amartya |asmAkaM pUShannavitA shivo bhava maMhiShTho vAjasAtaye || 8.4.18
sthUraM rAdhaH shatAshvaM kuru~Ngasya diviShTiShu |rAj~nastveShasya subhagasya rAtiShu turvasheShvamanmahi || 8.4.19
dhIbhiH sAtAni kANvasya vAjinaH priyamedhairabhidyubhiH |ShaShTiM sahasrAnu nirmajAmaje niryUthAni gavAmR^iShiH || 8.4.20
vR^ikShAshchinme abhipitve arAraNuH |gAM bhajanta mehanAshvaM bhajanta mehanA || 8.4.21

dUrAdiheva yatsatyaruNapsurashishvitat |vi bhAnuM vishvadhAtanat || 8.5.1
nR^ivaddasrA manoyujA rathena pR^ithupAjasA |sachethe ashvinoShasam || 8.5.2
yuvAbhyAM vAjinIvasU prati stomA adR^ikShata |vAchaM dUto yathohiShe || 8.5.3
purupriyA Na Utaye purumandrA purUvasU |stuShe kaNvAso ashvinA || 8.5.4
maMhiShThA vAjasAtameShayantA shubhaspatI |gantArA dAshuSho gR^iham || 8.5.5
tA sudevAya dAshuShe sumedhAmavitAriNIm |ghR^itairgavyUtimukShatam || 8.5.6
A naH stomamupa dravattUyaM shyenebhirAshubhiH |yAtamashvebhirashvinA || 8.5.7
yebhistisraH parAvato divo vishvAni rochanA |trI.NraktUnparidIyathaH || 8.5.8
uta no gomatIriSha uta sAtIraharvidA |vi pathaH sAtaye sitam || 8.5.9
A no gomantamashvinA suvIraM surathaM rayim |voLhamashvAvatIriShaH || 8.5.10
vAvR^idhAnA shubhaspatI dasrA hiraNyavartanI |pibataM somyaM madhu || 8.5.11
asmabhyaM vAjinIvasU maghavadbhyashcha saprathaH |ChardiryantamadAbhyam || 8.5.12
ni Shu brahma janAnAM yAviShTaM tUyamA gatam |mo ShvanyA.N upAratam || 8.5.13
asya pibatamashvinA yuvaM madasya chAruNaH |madhvo rAtasya dhiShNyA || 8.5.14
asme A vahataM rayiM shatavantaM sahasriNam |purukShuM vishvadhAyasam || 8.5.15
purutrA chiddhi vAM narA vihvayante manIShiNaH |vAghadbhirashvinA gatam || 8.5.16
janAso vR^iktabarhiSho haviShmanto araMkR^itaH |yuvAM havante ashvinA || 8.5.17
asmAkamadya vAmayaM stomo vAhiShTho antamaH |yuvAbhyAM bhUtvashvinA || 8.5.18
yo ha vAM madhuno dR^itirAhito rathacharShaNe |tataH pibatamashvinA || 8.5.19
tena no vAjinIvasU pashve tokAya shaM gave |vahataM pIvarIriShaH || 8.5.20
uta no divyA iSha uta sindhU.NraharvidA |apa dvAreva varShathaH || 8.5.21
kadA vAM taugryo vidhatsamudre jahito narA |yadvAM ratho vibhiShpatAt || 8.5.22
yuvaM kaNvAya nAsatyA R^ipiriptAya harmye |shashvadUtIrdashasyathaH || 8.5.23
tAbhirA yAtamUtibhirnavyasIbhiH sushastibhiH |yadvAM vR^iShaNvasU huve || 8.5.24
yathA chitkaNvamAvataM priyamedhamupastutam |atriM shi~njAramashvinA || 8.5.25
yathota kR^itvye dhaneM.ashuM goShvagastyam |yathA vAjeShu sobharim || 8.5.26
etAvadvAM vR^iShaNvasU ato vA bhUyo ashvinA |gR^iNantaH sumnamImahe || 8.5.27
rathaM hiraNyavandhuraM hiraNyAbhIshumashvinA |A hi sthAtho divispR^isham || 8.5.28
hiraNyayI vAM rabhirIShA akSho hiraNyayaH |ubhA chakrA hiraNyayA || 8.5.29
tena no vAjinIvasU parAvatashchidA gatam |upemAM suShTutiM mama || 8.5.30
A vahethe parAkAtpUrvIrashnantAvashvinA |iSho dAsIramartyA || 8.5.31
A no dyumnairA shravobhirA rAyA yAtamashvinA |purushchandrA nAsatyA || 8.5.32
eha vAM pruShitapsavo vayo vahantu parNinaH |achChA svadhvaraM janam || 8.5.33
rathaM vAmanugAyasaM ya iShA vartate saha |na chakramabhi bAdhate || 8.5.34
hiraNyayena rathena dravatpANibhirashvaiH |dhIjavanA nAsatyA || 8.5.35
yuvaM mR^igaM jAgR^ivAMsaM svadatho vA vR^iShaNvasU |tA naH pR^i~NktamiShA rayim || 8.5.36
tA me ashvinA sanInAM vidyAtaM navAnAm |yathA chichchaidyaH kashuH shatamuShTrAnAM dadatsahasrA dasha gonAm || 8.5.37
yo me hiraNyasaMdR^isho dasha rAj~no amaMhata |adhaspadA ichchaidyasya kR^iShTayashcharmamnA abhito janAH || 8.5.38
mAkirenA pathA gAdyeneme yanti chedayaH |anyo netsUrirohate bhUridAvattaro janaH || 8.5.39

mahA.N indro ya ojasA parjanyo vR^iShTimA.N iva |stomairvatsasya vAvR^idhe || 8.6.1
prajAmR^itasya piprataH pra yadbharanta vahnayaH |viprA R^itasya vAhasA || 8.6.2
kaNvA indraM yadakrata stomairyaj~nasya sAdhanam |jAmi bruvata Ayudham || 8.6.3
samasya manyave visho vishvA namanta kR^iShTayaH |samudrAyeva sindhavaH || 8.6.4
ojastadasya titviSha ubhe yatsamavartayat |indrashcharmeva rodasI || 8.6.5
vi chidvR^itrasya dodhato vajreNa shataparvaNA |shiro bibheda vR^iShNinA || 8.6.6
imA abhi pra Nonumo vipAmagreShu dhItayaH |agneH shochirna didyutaH || 8.6.7
guhA satIrupa tmanA pra yachChochanta dhItayaH |kaNvA R^itasya dhArayA || 8.6.8
pra tamindra nashImahi rayiM gomantamashvinam |pra brahma pUrvachittaye || 8.6.9
ahamiddhi pituShpari medhAmR^itasya jagrabha |ahaM sUrya ivAjani || 8.6.10
ahaM pratnena manmanA giraH shumbhAmi kaNvavat |yenendraH shuShmamiddadhe || 8.6.11
ye tvAmindra na tuShTuvurR^iShayo ye cha tuShTuvuH |mamedvardhasva suShTutaH || 8.6.12
yadasya manyuradhvanIdvi vR^itraM parvasho rujan |apaH samudramairayat || 8.6.13
ni shuShNa indra dharNasiM vajraM jaghantha dasyavi |vR^iShA hyugra shR^iNviShe || 8.6.14
na dyAva indramojasA nAntarikShANi vajriNam |na vivyachanta bhUmayaH || 8.6.15
yasta indra mahIrapaH stabhUyamAna Ashayat |ni taM padyAsu shishnathaH || 8.6.16
ya ime rodasI mahI samIchI samajagrabhIt |tamobhirindra taM guhaH || 8.6.17
ya indra yatayastvA bhR^igavo ye cha tuShTuvuH |mamedugra shrudhI havam || 8.6.18
imAsta indra pR^ishnayo ghR^itaM duhata Ashiram |enAmR^itasya pipyuShIH || 8.6.19
yA indra prasvastvAsA garbhamachakriran |pari dharmeva sUryam || 8.6.20
tvAmichChavasaspate kaNvA ukthena vAvR^idhuH |tvAM sutAsa indavaH || 8.6.21
tavedindra praNItiShUta prashastiradrivaH |yaj~no vitantasAyyaH || 8.6.22
A na indra mahImiShaM puraM na darShi gomatIm |uta prajAM suvIryam || 8.6.23
uta tyadAshvashvyaM yadindra nAhuShIShvA |agre vikShu pradIdayat || 8.6.24
abhi vrajaM na tatniShe sUra upAkachakShasam |yadindra mR^iLayAsi naH || 8.6.25
yada~Nga taviShIyasa indra prarAjasi kShitIH |mahA.N apAra ojasA || 8.6.26
taM tvA haviShmatIrvisha upa bruvata Utaye |urujrayasamindubhiH || 8.6.27
upahvare girINAM saMgathe cha nadInAm |dhiyA vipro ajAyata || 8.6.28
ataH samudramudvatashchikitvA.N ava pashyati |yato vipAna ejati || 8.6.29
Aditpratnasya retaso jyotiShpashyanti vAsaram |paro yadidhyate divA || 8.6.30
kaNvAsa indra te matiM vishve vardhanti pauMsyam |uto shaviShTha vR^iShNyam || 8.6.31
imAM ma indra suShTutiM juShasva pra su mAmava |uta pra vardhayA matim || 8.6.32
uta brahmaNyA vayaM tubhyaM pravR^iddha vajrivaH |viprA atakShma jIvase || 8.6.33
abhi kaNvA anUShatApo na pravatA yatIH |indraM vananvatI matiH || 8.6.34
indramukthAni vAvR^idhuH samudramiva sindhavaH |anuttamanyumajaram || 8.6.35
A no yAhi parAvato haribhyAM haryatAbhyAm |imamindra sutaM piba || 8.6.36
tvAmidvR^itrahantama janAso vR^iktabarhiShaH |havante vAjasAtaye || 8.6.37
anu tvA rodasI ubhe chakraM na vartyetasham |anu suvAnAsa indavaH || 8.6.38
mandasvA su svarNara utendra sharyaNAvati |matsvA vivasvato matI || 8.6.39
vAvR^idhAna upa dyavi vR^iShA vajryaroravIt |vR^itrahA somapAtamaH || 8.6.40
R^iShirhi pUrvajA asyeka IshAna ojasA |indra choShkUyase vasu || 8.6.41
asmAkaM tvA sutA.N upa vItapR^iShThA abhi prayaH |shataM vahantu harayaH || 8.6.42
imAM su pUrvyAM dhiyaM madhorghR^itasya pipyuShIm |kaNvA ukthena vAvR^idhuH || 8.6.43
indramidvimahInAM medhe vR^iNIta martyaH |indraM saniShyurUtaye || 8.6.44
arvA~nchaM tvA puruShTuta priyamedhastutA harI |somapeyAya vakShataH || 8.6.45
shatamahaM tirindire sahasraM parshAvA dade |rAdhAMsi yAdvAnAm || 8.6.46
trINi shatAnyarvatAM sahasrA dasha gonAm |daduShpajrAya sAmne || 8.6.47
udAnaT kakuho divamuShTrA~nchaturyujo dadat |shravasA yAdvaM janam || 8.6.48

pra yadvastriShTubhamiShaM maruto vipro akSharat |vi parvateShu rAjatha || 8.7.1
yada~Nga taviShIyavo yAmaM shubhrA achidhvam |ni parvatA ahAsata || 8.7.2
udIrayanta vAyubhirvAshrAsaH pR^ishnimAtaraH |dhukShanta pipyuShImiSham || 8.7.3
vapanti maruto mihaM pra vepayanti parvatAn |yadyAmaM yAnti vAyubhiH || 8.7.4
ni yadyAmAya vo girirni sindhavo vidharmaNe |mahe shuShmAya yemire || 8.7.5
yuShmA.N u naktamUtaye yuShmAndivA havAmahe |yuShmAnprayatyadhvare || 8.7.6
udu tye aruNapsavashchitrA yAmebhirIrate |vAshrA adhi ShNunA divaH || 8.7.7
sR^ijanti rashmimojasA panthAM sUryAya yAtave |te bhAnubhirvi tasthire || 8.7.8
imAM me maruto giramimaM stomamR^ibhukShaNaH |imaM me vanatA havam || 8.7.9
trINi sarAMsi pR^ishnayo duduhre vajriNe madhu |utsaM kavandhamudriNam || 8.7.10
maruto yaddha vo divaH sumnAyanto havAmahe |A tU na upa gantana || 8.7.11
yUyaM hi ShThA sudAnavo rudrA R^ibhukShaNo dame |uta prachetaso made || 8.7.12
A no rayiM madachyutaM purukShuM vishvadhAyasam |iyartA maruto divaH || 8.7.13
adhIva yadgirINAM yAmaM shubhrA achidhvam |suvAnairmandadhva indubhiH || 8.7.14
etAvatashchideShAM sumnaM bhikSheta martyaH |adAbhyasya manmabhiH || 8.7.15
ye drapsA iva rodasI dhamantyanu vR^iShTibhiH |utsaM duhanto akShitam || 8.7.16
udu svAnebhirIrata udrathairudu vAyubhiH |utstomaiH pR^ishnimAtaraH || 8.7.17
yenAva turvashaM yaduM yena kaNvaM dhanaspR^itam |rAye su tasya dhImahi || 8.7.18
imA u vaH sudAnavo ghR^itaM na pipyuShIriShaH |vardhAnkANvasya manmabhiH || 8.7.19
kva nUnaM sudAnavo madathA vR^iktabarhiShaH |brahmA ko vaH saparyati || 8.7.20
nahi Shma yaddha vaH purA stomebhirvR^iktabarhiShaH |shardhA.N R^itasya jinvatha || 8.7.21
samu tye mahatIrapaH saM kShoNI samu sUryam |saM vajraM parvasho dadhuH || 8.7.22
vi vR^itraM parvasho yayurvi parvatA.N arAjinaH |chakrANA vR^iShNi pauMsyam || 8.7.23
anu tritasya yudhyataH shuShmamAvannuta kratum |anvindraM vR^itratUrye || 8.7.24
vidyuddhastA abhidyavaH shiprAH shIrShanhiraNyayIH |shubhrA vya~njata shriye || 8.7.25
ushanA yatparAvata ukShNo randhramayAtana |dyaurna chakradadbhiyA || 8.7.26
A no makhasya dAvane.ashvairhiraNyapANibhiH |devAsa upa gantana || 8.7.27
yadeShAM pR^iShatI rathe praShTirvahati rohitaH |yAnti shubhrA riNannapaH || 8.7.28
suShome sharyaNAvatyArjIke pastyAvati |yayurnichakrayA naraH || 8.7.29
kadA gachChAtha maruta itthA vipraM havamAnam |mArDIkebhirnAdhamAnam || 8.7.30
kaddha nUnaM kadhapriyo yadindramajahAtana |ko vaH sakhitva ohate || 8.7.31
saho Shu No vajrahastaiH kaNvAso agniM marudbhiH |stuShe hiraNyavAshIbhiH || 8.7.32
o Shu vR^iShNaH prayajyUnA navyase suvitAya |vavR^ityAM chitravAjAn || 8.7.33
girayashchinni jihate parshAnAso manyamAnAH |parvatAshchinni yemire || 8.7.34
AkShNayAvAno vahantyantarikSheNa patataH |dhAtAraH stuvate vayaH || 8.7.35
agnirhi jAni pUrvyashChando na sUro archiShA |te bhAnubhirvi tasthire || 8.7.36

A no vishvAbhirUtibhirashvinA gachChataM yuvam |dasrA hiraNyavartanI pibataM somyaM madhu || 8.8.1
A nUnaM yAtamashvinA rathena sUryatvachA |bhujI hiraNyapeshasA kavI gambhIrachetasA || 8.8.2
A yAtaM nahuShasparyAntarikShAtsuvR^iktibhiH |pibAtho ashvinA madhu kaNvAnAM savane sutam || 8.8.3
A no yAtaM divasparyAntarikShAdadhapriyA |putraH kaNvasya vAmiha suShAva somyaM madhu || 8.8.4
A no yAtamupashrutyashvinA somapItaye |svAhA stomasya vardhanA pra kavI dhItibhirnarA || 8.8.5
yachchiddhi vAM pura R^iShayo juhUre.avase narA |A yAtamashvinA gatamupemAM suShTutiM mama || 8.8.6
divashchidrochanAdadhyA no gantaM svarvidA |dhIbhirvatsaprachetasA stomebhirhavanashrutA || 8.8.7
kimanye paryAsate.asmatstomebhirashvinA |putraH kaNvasya vAmR^iShirgIrbhirvatso avIvR^idhat || 8.8.8
A vAM vipra ihAvase.ahvatstomebhirashvinA |ariprA vR^itrahantamA tA no bhUtaM mayobhuvA || 8.8.9
A yadvAM yoShaNA rathamatiShThadvAjinIvasU |vishvAnyashvinA yuvaM pra dhItAnyagachChatam || 8.8.10
ataH sahasranirNijA rathenA yAtamashvinA |vatso vAM madhumadvacho.ashaMsItkAvyaH kaviH || 8.8.11
purumandrA purUvasU manotarA rayINAm |stomaM me ashvinAvimamabhi vahnI anUShAtAm || 8.8.12
A no vishvAnyashvinA dhattaM rAdhAMsyahrayA |kR^itaM na R^itviyAvato mA no rIradhataM nide || 8.8.13
yannAsatyA parAvati yadvA stho adhyambare |ataH sahasranirNijA rathenA yAtamashvinA || 8.8.14
yo vAM nAsatyAvR^iShirgIrbhirvatso avIvR^idhat |tasmai sahasranirNijamiShaM dhattaM ghR^itashchutam || 8.8.15
prAsmA UrjaM ghR^itashchutamashvinA yachChataM yuvam |yo vAM sumnAya tuShTavadvasUyAddAnunaspatI || 8.8.16
A no gantaM rishAdasemaM stomaM purubhujA |kR^itaM naH sushriyo naremA dAtamabhiShTaye || 8.8.17
A vAM vishvAbhirUtibhiH priyamedhA ahUShata |rAjantAvadhvarANAmashvinA yAmahUtiShu || 8.8.18
A no gantaM mayobhuvAshvinA shambhuvA yuvam |yo vAM vipanyU dhItibhirgIrbhirvatso avIvR^idhat || 8.8.19
yAbhiH kaNvaM medhAtithiM yAbhirvashaM dashavrajam |yAbhirgosharyamAvataM tAbhirno.avataM narA || 8.8.20
yAbhirnarA trasadasyumAvataM kR^itvye dhane |tAbhiH ShvasmA.N ashvinA prAvataM vAjasAtaye || 8.8.21
pra vAM stomAH suvR^iktayo giro vardhantvashvinA |purutrA vR^itrahantamA tA no bhUtaM puruspR^ihA || 8.8.22
trINi padAnyashvinorAviH sAnti guhA paraH |kavI R^itasya patmabhirarvAgjIvebhyaspari || 8.8.23

A nUnamashvinA yuvaM vatsasya gantamavase |prAsmai yachChatamavR^ikaM pR^ithu chChardiryuyutaM yA arAtayaH || 8.9.1
yadantarikShe yaddivi yatpa~ncha mAnuShA.N anu |nR^imNaM taddhattamashvinA || 8.9.2
ye vAM daMsAMsyashvinA viprAsaH parimAmR^ishuH |evetkANvasya bodhatam || 8.9.3
ayaM vAM gharmo ashvinA stomena pari Shichyate |ayaM somo madhumAnvAjinIvasU yena vR^itraM chiketathaH || 8.9.4
yadapsu yadvanaspatau yadoShadhIShu purudaMsasA kR^itam |tena mAviShTamashvinA || 8.9.5
yannAsatyA bhuraNyatho yadvA deva bhiShajyathaH |ayaM vAM vatso matibhirna vindhate haviShmantaM hi gachChathaH || 8.9.6
A nUnamashvinorR^iShiH stomaM chiketa vAmayA |A somaM madhumattamaM gharmaM si~nchAdatharvaNi || 8.9.7
A nUnaM raghuvartaniM rathaM tiShThAtho ashvinA |A vAM stomA ime mama nabho na chuchyavIrata || 8.9.8
yadadya vAM nAsatyokthairAchuchyuvImahi |yadvA vANIbhirashvinevetkANvasya bodhatam || 8.9.9
yadvAM kakShIvA.N uta yadvyashva R^iShiryadvAM dIrghatamA juhAva |pR^ithI yadvAM vainyaH sAdaneShvevedato ashvinA chetayethAm || 8.9.10
yAtaM ChardiShpA uta naH paraspA bhUtaM jagatpA uta nastanUpA |vartistokAya tanayAya yAtam || 8.9.11
yadindreNa sarathaM yAtho ashvinA yadvA vAyunA bhavathaH samokasA |yadAdityebhirR^ibhubhiH sajoShasA yadvA viShNorvikramaNeShu tiShThathaH || 8.9.12
yadadyAshvinAvahaM huveya vAjasAtaye |yatpR^itsu turvaNe sahastachChreShThamashvinoravaH || 8.9.13
A nUnaM yAtamashvinemA havyAni vAM hitA |ime somAso adhi turvashe yadAvime kaNveShu vAmatha || 8.9.14
yannAsatyA parAke arvAke asti bheShajam |tena nUnaM vimadAya prachetasA ChardirvatsAya yachChatam || 8.9.15
abhutsyu pra devyA sAkaM vAchAhamashvinoH |vyAvardevyA matiM vi rAtiM martyebhyaH || 8.9.16
pra bodhayoSho ashvinA pra devi sUnR^ite mahi |pra yaj~nahotarAnuShakpra madAya shravo bR^ihat || 8.9.17
yaduSho yAsi bhAnunA saM sUryeNa rochase |A hAyamashvino ratho vartiryAti nR^ipAyyam || 8.9.18
yadApItAso aMshavo gAvo na duhra UdhabhiH |yadvA vANIranUShata pra devayanto ashvinA || 8.9.19
pra dyumnAya pra shavase pra nR^iShAhyAya sharmaNe |pra dakShAya prachetasA || 8.9.20
yannUnaM dhIbhirashvinA pituryonA niShIdathaH |yadvA sumnebhirukthyA || 8.9.21

yatstho dIrghaprasadmani yadvAdo rochane divaH |yadvA samudre adhyAkR^ite gR^ihe.ata A yAtamashvinA || 8.10.1
yadvA yaj~naM manave sammimikShathurevetkANvasya bodhatam |bR^ihaspatiM vishvAndevA.N ahaM huva indrAviShNU ashvinAvAshuheShasA || 8.10.2
tyA nvashvinA huve sudaMsasA gR^ibhe kR^itA |yayorasti pra NaH sakhyaM deveShvadhyApyam || 8.10.3
yayoradhi pra yaj~nA asUre santi sUrayaH |tA yaj~nasyAdhvarasya prachetasA svadhAbhiryA pibataH somyaM madhu || 8.10.4
yadadyAshvinAvapAgyatprAkstho vAjinIvasU |yaddruhyavyanavi turvashe yadau huve vAmatha mA gatam || 8.10.5
yadantarikShe patathaH purubhujA yadveme rodasI anu |yadvA svadhAbhiradhitiShThatho rathamata A yAtamashvinA || 8.10.6

tvamagne vratapA asi deva A martyeShvA |tvaM yaj~neShvIDyaH || 8.11.1
tvamasi prashasyo vidatheShu sahantya |agne rathIradhvarANAm || 8.11.2
sa tvamasmadapa dviSho yuyodhi jAtavedaH |adevIragne arAtIH || 8.11.3
anti chitsantamaha yaj~naM martasya ripoH |nopa veShi jAtavedaH || 8.11.4
martA amartyasya te bhUri nAma manAmahe |viprAso jAtavedasaH || 8.11.5
vipraM viprAso.avase devaM martAsa Utaye |agniM gIrbhirhavAmahe || 8.11.6
A te vatso mano yamatparamAchchitsadhasthAt |agne tvAMkAmayA girA || 8.11.7
purutrA hi sadR^i~N~Nasi visho vishvA anu prabhuH |samatsu tvA havAmahe || 8.11.8
samatsvagnimavase vAjayanto havAmahe |vAjeShu chitrarAdhasam || 8.11.9
pratno hi kamIDyo adhvareShu sanAchcha hotA navyashcha satsi |svAM chAgne tanvaM piprayasvAsmabhyaM cha saubhagamA yajasva || 8.11.10

ya indra somapAtamo madaH shaviShTha chetati |yenA haMsi nyatriNaM tamImahe || 8.12.1
yenA dashagvamadhriguM vepayantaM svarNaram |yenA samudramAvithA tamImahe || 8.12.2
yena sindhuM mahIrapo rathA.N iva prachodayaH |panthAmR^itasya yAtave tamImahe || 8.12.3
imaM stomamabhiShTaye ghR^itaM na pUtamadrivaH |yenA nu sadya ojasA vavakShitha || 8.12.4
imaM juShasva girvaNaH samudra iva pinvate |indra vishvAbhirUtibhirvavakShitha || 8.12.5
yo no devaH parAvataH sakhitvanAya mAmahe |divo na vR^iShTiM prathayanvavakShitha || 8.12.6
vavakShurasya ketavo uta vajro gabhastyoH |yatsUryo na rodasI avardhayat || 8.12.7
yadi pravR^iddha satpate sahasraM mahiShA.N aghaH |Aditta indriyaM mahi pra vAvR^idhe || 8.12.8
indraH sUryasya rashmibhirnyarshasAnamoShati |agnirvaneva sAsahiH pra vAvR^idhe || 8.12.9
iyaM ta R^itviyAvatI dhItireti navIyasI |saparyantI purupriyA mimIta it || 8.12.10
garbho yaj~nasya devayuH kratuM punIta AnuShak |stomairindrasya vAvR^idhe mimIta it || 8.12.11
sanirmitrasya papratha indraH somasya pItaye |prAchI vAshIva sunvate mimIta it || 8.12.12
yaM viprA ukthavAhaso.abhipramandurAyavaH |ghR^itaM na pipya AsanyR^itasya yat || 8.12.13
uta svarAje aditiH stomamindrAya jIjanat |puruprashastamUtaya R^itasya yat || 8.12.14
abhi vahnaya Utaye.anUShata prashastaye |na deva vivratA harI R^itasya yat || 8.12.15
yatsomamindra viShNavi yadvA gha trita Aptye |yadvA marutsu mandase samindubhiH || 8.12.16
yadvA shakra parAvati samudre adhi mandase |asmAkamitsute raNA samindubhiH || 8.12.17
yadvAsi sunvato vR^idho yajamAnasya satpate |ukthe vA yasya raNyasi samindubhiH || 8.12.18
devaMdevaM vo.avasa indramindraM gR^iNIShaNi |adhA yaj~nAya turvaNe vyAnashuH || 8.12.19
yaj~nebhiryaj~navAhasaM somebhiH somapAtamam |hotrAbhirindraM vAvR^idhurvyAnashuH || 8.12.20
mahIrasya praNItayaH pUrvIruta prashastayaH |vishvA vasUni dAshuShe vyAnashuH || 8.12.21
indraM vR^itrAya hantave devAso dadhire puraH |indraM vANIranUShatA samojase || 8.12.22
mahAntaM mahinA vayaM stomebhirhavanashrutam |arkairabhi pra NonumaH samojase || 8.12.23
na yaM vivikto rodasI nAntarikShANi vajriNam |amAdidasya titviShe samojasaH || 8.12.24
yadindra pR^itanAjye devAstvA dadhire puraH |Aditte haryatA harI vavakShatuH || 8.12.25
yadA vR^itraM nadIvR^itaM shavasA vajrinnavadhIH |Aditte haryatA harI vavakShatuH || 8.12.26
yadA te viShNurojasA trINi padA vichakrame |Aditte haryatA harI vavakShatuH || 8.12.27
yadA te haryatA harI vAvR^idhAte divedive |Aditte vishvA bhuvanAni yemire || 8.12.28
yadA te mArutIrvishastubhyamindra niyemire |Aditte vishvA bhuvanAni yemire || 8.12.29
yadA sUryamamuM divi shukraM jyotiradhArayaH |Aditte vishvA bhuvanAni yemire || 8.12.30
imAM ta indra suShTutiM vipra iyarti dhItibhiH |jAmiM padeva pipratIM prAdhvare || 8.12.31
yadasya dhAmani priye samIchInAso asvaran |nAbhA yaj~nasya dohanA prAdhvare || 8.12.32
suvIryaM svashvyaM sugavyamindra daddhi naH |hoteva pUrvachittaye prAdhvare || 8.12.33

indraH suteShu someShu kratuM punIta ukthyam |vide vR^idhasya dakShaso mahAnhi ShaH || 8.13.1
sa prathame vyomani devAnAM sadane vR^idhaH |supAraH sushravastamaH samapsujit || 8.13.2
tamahve vAjasAtaya indraM bharAya shuShmiNam |bhavA naH sumne antamaH sakhA vR^idhe || 8.13.3
iyaM ta indra girvaNo rAtiH kSharati sunvataH |mandAno asya barhiSho vi rAjasi || 8.13.4
nUnaM tadindra daddhi no yattvA sunvanta Imahe |rayiM nashchitramA bharA svarvidam || 8.13.5
stotA yatte vicharShaNiratiprashardhayadgiraH |vayA ivAnu rohate juShanta yat || 8.13.6
pratnavajjanayA giraH shR^iNudhI jariturhavam |mademade vavakShithA sukR^itvane || 8.13.7
krILantyasya sUnR^itA Apo na pravatA yatIH |ayA dhiyA ya uchyate patirdivaH || 8.13.8
uto patirya uchyate kR^iShTInAmeka idvashI |namovR^idhairavasyubhiH sute raNa || 8.13.9
stuhi shrutaM vipashchitaM harI yasya prasakShiNA |gantArA dAshuSho gR^ihaM namasvinaH || 8.13.10
tUtujAno mahemate.ashvebhiH pruShitapsubhiH |A yAhi yaj~namAshubhiH shamiddhi te || 8.13.11
indra shaviShTha satpate rayiM gR^iNatsu dhAraya |shravaH sUribhyo amR^itaM vasutvanam || 8.13.12
have tvA sUra udite have madhyaMdine divaH |juShANa indra saptibhirna A gahi || 8.13.13
A tU gahi pra tu drava matsvA sutasya gomataH |tantuM tanuShva pUrvyaM yathA vide || 8.13.14
yachChakrAsi parAvati yadarvAvati vR^itrahan |yadvA samudre andhaso.avitedasi || 8.13.15
indraM vardhantu no gira indraM sutAsa indavaH |indre haviShmatIrvisho arANiShuH || 8.13.16
tamidviprA avasyavaH pravatvatIbhirUtibhiH |indraM kShoNIravardhayanvayA iva || 8.13.17
trikadrukeShu chetanaM devAso yaj~namatnata |tamidvardhantu no giraH sadAvR^idham || 8.13.18
stotA yatte anuvrata ukthAnyR^ituthA dadhe |shuchiH pAvaka uchyate so adbhutaH || 8.13.19
tadidrudrasya chetati yahvaM pratneShu dhAmasu |mano yatrA vi taddadhurvichetasaH || 8.13.20
yadi me sakhyamAvara imasya pAhyandhasaH |yena vishvA ati dviSho atArima || 8.13.21
kadA ta indra girvaNaH stotA bhavAti shaMtamaH |kadA no gavye ashvye vasau dadhaH || 8.13.22
uta te suShTutA harI vR^iShaNA vahato ratham |ajuryasya madintamaM yamImahe || 8.13.23
tamImahe puruShTutaM yahvaM pratnAbhirUtibhiH |ni barhiShi priye sadadadha dvitA || 8.13.24
vardhasvA su puruShTuta R^iShiShTutAbhirUtibhiH |dhukShasva pipyuShImiShamavA cha naH || 8.13.25
indra tvamavitedasItthA stuvato adrivaH |R^itAdiyarmi te dhiyaM manoyujam || 8.13.26
iha tyA sadhamAdyA yujAnaH somapItaye |harI indra pratadvasU abhi svara || 8.13.27
abhi svarantu ye tava rudrAsaH sakShata shriyam |uto marutvatIrvisho abhi prayaH || 8.13.28
imA asya pratUrtayaH padaM juShanta yaddivi |nAbhA yaj~nasya saM dadhuryathA vide || 8.13.29
ayaM dIrghAya chakShase prAchi prayatyadhvare |mimIte yaj~namAnuShagvichakShya || 8.13.30
vR^iShAyamindra te ratha uto te vR^iShaNA harI |vR^iShA tvaM shatakrato vR^iShA havaH || 8.13.31
vR^iShA grAvA vR^iShA mado vR^iShA somo ayaM sutaH |vR^iShA yaj~no yaminvasi vR^iShA havaH || 8.13.32
vR^iShA tvA vR^iShaNaM huve vajri~nchitrAbhirUtibhiH |vAvantha hi pratiShTutiM vR^iShA havaH || 8.13.33

yadindrAhaM yathA tvamIshIya vasva eka it |stotA me goShakhA syAt || 8.14.1
shikSheyamasmai ditseyaM shachIpate manIShiNe |yadahaM gopatiH syAm || 8.14.2
dhenuShTa indra sUnR^itA yajamAnAya sunvate |gAmashvaM pipyuShI duhe || 8.14.3
na te vartAsti rAdhasa indra devo na martyaH |yadditsasi stuto magham || 8.14.4
yaj~na indramavardhayadyadbhUmiM vyavartayat |chakrANa opashaM divi || 8.14.5
vAvR^idhAnasya te vayaM vishvA dhanAni jigyuShaH |UtimindrA vR^iNImahe || 8.14.6
vyantarikShamatiranmade somasya rochanA |indro yadabhinadvalam || 8.14.7
udgA Ajada~Ngirobhya AviShkR^iNvanguhA satIH |arvA~nchaM nunude valam || 8.14.8
indreNa rochanA divo dR^iLhAni dR^iMhitAni cha |sthirANi na parANude || 8.14.9
apAmUrmirmadanniva stoma indrAjirAyate |vi te madA arAjiShuH || 8.14.10
tvaM hi stomavardhana indrAsyukthavardhanaH |stotR^INAmuta bhadrakR^it || 8.14.11
indramitkeshinA harI somapeyAya vakShataH |upa yaj~naM surAdhasam || 8.14.12
apAM phenena namucheH shira indrodavartayaH |vishvA yadajayaH spR^idhaH || 8.14.13
mAyAbhirutsisR^ipsata indra dyAmArurukShataH |ava dasyU.NradhUnuthAH || 8.14.14
asunvAmindra saMsadaM viShUchIM vyanAshayaH |somapA uttaro bhavan || 8.14.15

tamvabhi pra gAyata puruhUtaM puruShTutam |indraM gIrbhistaviShamA vivAsata || 8.15.1
yasya dvibarhaso bR^ihatsaho dAdhAra rodasI |girI.NrajrA.N apaH svarvR^iShatvanA || 8.15.2
sa rAjasi puruShTuta.N eko vR^itrANi jighnase |indra jaitrA shravasyA cha yantave || 8.15.3
taM te madaM gR^iNImasi vR^iShaNaM pR^itsu sAsahim |u lokakR^itnumadrivo harishriyam || 8.15.4
yena jyotIMShyAyave manave cha viveditha |mandAno asya barhiSho vi rAjasi || 8.15.5
tadadyA chitta ukthino.anu ShTuvanti pUrvathA |vR^iShapatnIrapo jayA divedive || 8.15.6
tava tyadindriyaM bR^ihattava shuShmamuta kratum |vajraM shishAti dhiShaNA vareNyam || 8.15.7
tava dyaurindra pauMsyaM pR^ithivI vardhati shravaH |tvAmApaH parvatAsashcha hinvire || 8.15.8
tvAM viShNurbR^ihankShayo mitro gR^iNAti varuNaH |tvAM shardho madatyanu mArutam || 8.15.9
tvaM vR^iShA janAnAM maMhiShTha indra jaj~niShe |satrA vishvA svapatyAni dadhiShe || 8.15.10
satrA tvaM puruShTuta.N eko vR^itrANi toshase |nAnya indrAtkaraNaM bhUya invati || 8.15.11
yadindra manmashastvA nAnA havanta Utaye |asmAkebhirnR^ibhiratrA svarjaya || 8.15.12
araM kShayAya no mahe vishvA rUpANyAvishan |indraM jaitrAya harShayA shachIpatim || 8.15.13

pra samrAjaM charShaNInAmindraM stotA navyaM gIrbhiH |naraM nR^iShAhaM maMhiShTham || 8.16.1
yasminnukthAni raNyanti vishvAni cha shravasyA |apAmavo na samudre || 8.16.2
taM suShTutyA vivAse jyeShTharAjaM bhare kR^itnum |maho vAjinaM sanibhyaH || 8.16.3
yasyAnUnA gabhIrA madA uravastarutrAH |harShumantaH shUrasAtau || 8.16.4
tamiddhaneShu hiteShvadhivAkAya havante |yeShAmindraste jayanti || 8.16.5
tamichchyautnairAryanti taM kR^itebhishcharShaNayaH |eSha indro varivaskR^it || 8.16.6
indro brahmendra R^iShirindraH purU puruhUtaH |mahAnmahIbhiH shachIbhiH || 8.16.7
sa stomyaH sa havyaH satyaH satvA tuvikUrmiH |ekashchitsannabhibhUtiH || 8.16.8
tamarkebhistaM sAmabhistaM gAyatraishcharShaNayaH |indraM vardhanti kShitayaH || 8.16.9
praNetAraM vasyo achChA kartAraM jyotiH samatsu |sAsahvAMsaM yudhAmitrAn || 8.16.10
sa naH papriH pArayAti svasti nAvA puruhUtaH |indro vishvA ati dviShaH || 8.16.11
sa tvaM na indra vAjebhirdashasyA cha gAtuyA cha |achChA cha naH sumnaM neShi || 8.16.12

A yAhi suShumA hi ta indra somaM pibA imam |edaM barhiH sado mama || 8.17.1
A tvA brahmayujA harI vahatAmindra keshinA |upa brahmANi naH shR^iNu || 8.17.2
brahmANastvA vayaM yujA somapAmindra sominaH |sutAvanto havAmahe || 8.17.3
A no yAhi sutAvato.asmAkaM suShTutIrupa |pibA su shiprinnandhasaH || 8.17.4
A te si~nchAmi kukShyoranu gAtrA vi dhAvatu |gR^ibhAya jihvayA madhu || 8.17.5
svAduShTe astu saMsude madhumAntanve tava |somaH shamastu te hR^ide || 8.17.6
ayamu tvA vicharShaNe janIrivAbhi saMvR^itaH |pra soma indra sarpatu || 8.17.7
tuvigrIvo vapodaraH subAhurandhaso made |indro vR^itrANi jighnate || 8.17.8
indra prehi purastvaM vishvasyeshAna ojasA |vR^itrANi vR^itraha~njahi || 8.17.9
dIrghaste astva~Nkusho yenA vasu prayachChasi |yajamAnAya sunvate || 8.17.10
ayaM ta indra somo nipUto adhi barhiShi |ehImasya dravA piba || 8.17.11
shAchigo shAchipUjanAyaM raNAya te sutaH |AkhaNDala pra hUyase || 8.17.12
yaste shR^i~NgavR^iSho napAtpraNapAtkuNDapAyyaH |nyasmindadhra A manaH || 8.17.13
vAstoShpate dhruvA sthUNAMsatraM somyAnAm |drapso bhettA purAM shashvatInAmindro munInAM sakhA || 8.17.14
pR^idAkusAnuryajato gaveShaNa ekaH sannabhi bhUyasaH |bhUrNimashvaM nayattujA puro gR^ibhendraM somasya pItaye || 8.17.15

idaM ha nUnameShAM sumnaM bhikSheta martyaH |AdityAnAmapUrvyaM savImani || 8.18.1
anarvANo hyeShAM panthA AdityAnAm |adabdhAH santi pAyavaH sugevR^idhaH || 8.18.2
tatsu naH savitA bhago varuNo mitro aryamA |sharma yachChantu sapratho yadImahe || 8.18.3
devebhirdevyadite.ariShTabharmannA gahi |smatsUribhiH purupriye susharmabhiH || 8.18.4
te hi putrAso aditervidurdveShAMsi yotave |aMhoshchiduruchakrayo.anehasaH || 8.18.5
aditirno divA pashumaditirnaktamadvayAH |aditiH pAtvaMhasaH sadAvR^idhA || 8.18.6
uta syA no divA matiraditirUtyA gamat |sA shaMtAti mayaskaradapa sridhaH || 8.18.7
uta tyA daivyA bhiShajA shaM naH karato ashvinA |yuyuyAtAmito rapo apa sridhaH || 8.18.8
shamagniragnibhiH karachChaM nastapatu sUryaH |shaM vAto vAtvarapA apa sridhaH || 8.18.9
apAmIvAmapa sridhamapa sedhata durmatim |AdityAso yuyotanA no aMhasaH || 8.18.10
yuyotA sharumasmadA.N AdityAsa utAmatim |R^idhagdveShaH kR^iNuta vishvavedasaH || 8.18.11
tatsu naH sharma yachChatAdityA yanmumochati |enasvantaM chidenasaH sudAnavaH || 8.18.12
yo naH kashchidririkShati rakShastvena martyaH |svaiH Sha evai ririShIShTa yurjanaH || 8.18.13
samittamaghamashnavadduHshaMsaM martyaM ripum |yo asmatrA durhaNAvA.N upa dvayuH || 8.18.14
pAkatrA sthana devA hR^itsu jAnItha martyam |upa dvayuM chAdvayuM cha vasavaH || 8.18.15
A sharma parvatAnAmotApAM vR^iNImahe |dyAvAkShAmAre asmadrapaskR^itam || 8.18.16
te no bhadreNa sharmaNA yuShmAkaM nAvA vasavaH |ati vishvAni duritA pipartana || 8.18.17
tuche tanAya tatsu no drAghIya AyurjIvase |AdityAsaH sumahasaH kR^iNotana || 8.18.18
yaj~no hILo vo antara AdityA asti mR^iLata |yuShme idvo api Shmasi sajAtye || 8.18.19
bR^ihadvarUthaM marutAM devaM trAtAramashvinA |mitramImahe varuNaM svastaye || 8.18.20
aneho mitrAryamannR^ivadvaruNa shaMsyam |trivarUthaM maruto yanta nashChardiH || 8.18.21
ye chiddhi mR^ityubandhava AdityA manavaH smasi |pra sU na AyurjIvase tiretana || 8.18.22

taM gUrdhayA svarNaraM devAso devamaratiM dadhanvire |devatrA havyamohire || 8.19.1
vibhUtarAtiM vipra chitrashochiShamagnimILiShva yanturam |asya medhasya somyasya sobhare premadhvarAya pUrvyam || 8.19.2
yajiShThaM tvA vavR^imahe devaM devatrA hotAramamartyam |asya yaj~nasya sukratum || 8.19.3
Urjo napAtaM subhagaM sudIditimagniM shreShThashochiSham |sa no mitrasya varuNasya so apAmA sumnaM yakShate divi || 8.19.4
yaH samidhA ya AhutI yo vedena dadAsha marto agnaye |yo namasA svadhvaraH || 8.19.5
tasyedarvanto raMhayanta Ashavastasya dyumnitamaM yashaH |na tamaMho devakR^itaM kutashchana na martyakR^itaM nashat || 8.19.6
svagnayo vo agnibhiH syAma sUno sahasa UrjAM pate |suvIrastvamasmayuH || 8.19.7
prashaMsamAno atithirna mitriyo.agnI ratho na vedyaH |tve kShemAso api santi sAdhavastvaM rAjA rayINAm || 8.19.8
so addhA dAshvadhvaro.agne martaH subhaga sa prashaMsyaH |sa dhIbhirastu sanitA || 8.19.9
yasya tvamUrdhvo adhvarAya tiShThasi kShayadvIraH sa sAdhate |so arvadbhiH sanitA sa vipanyubhiH sa shUraiH sanitA kR^itam || 8.19.10
yasyAgnirvapurgR^ihe stomaM chano dadhIta vishvavAryaH |havyA vA veviShadviShaH || 8.19.11
viprasya vA stuvataH sahaso yaho makShUtamasya rAtiShu |avodevamuparimartyaM kR^idhi vaso vividuSho vachaH || 8.19.12
yo agniM havyadAtibhirnamobhirvA sudakShamAvivAsati |girA vAjirashochiSham || 8.19.13
samidhA yo nishitI dAshadaditiM dhAmabhirasya martyaH |vishvetsa dhIbhiH subhago janA.N ati dyumnairudna iva tAriShat || 8.19.14
tadagne dyumnamA bhara yatsAsahatsadane kaM chidatriNam |manyuM janasya dUDhyaH || 8.19.15
yena chaShTe varuNo mitro aryamA yena nAsatyA bhagaH |vayaM tatte shavasA gAtuvittamA indratvotA vidhemahi || 8.19.16
te ghedagne svAdhyo ye tvA vipra nidadhire nR^ichakShasam |viprAso deva sukratum || 8.19.17
ta idvediM subhaga ta AhutiM te sotuM chakrire divi |ta idvAjebhirjigyurmahaddhanaM ye tve kAmaM nyerire || 8.19.18
bhadro no agnirAhuto bhadrA rAtiH subhaga bhadro adhvaraH |bhadrA uta prashastayaH || 8.19.19
bhadraM manaH kR^iNuShva vR^itratUrye yenA samatsu sAsahaH |ava sthirA tanuhi bhUri shardhatAM vanemA te abhiShTibhiH || 8.19.20
ILe girA manurhitaM yaM devA dUtamaratiM nyerire |yajiShThaM havyavAhanam || 8.19.21
tigmajambhAya taruNAya rAjate prayo gAyasyagnaye |yaH piMshate sUnR^itAbhiH suvIryamagnirghR^itebhirAhutaH || 8.19.22
yadI ghR^itebhirAhuto vAshImagnirbharata uchchAva cha |asura iva nirNijam || 8.19.23
yo havyAnyairayatA manurhito deva AsA sugandhinA |vivAsate vAryANi svadhvaro hotA devo amartyaH || 8.19.24
yadagne martyastvaM syAmahaM mitramaho amartyaH |sahasaH sUnavAhuta || 8.19.25
na tvA rAsIyAbhishastaye vaso na pApatvAya santya |na me stotAmatIvA na durhitaH syAdagne na pApayA || 8.19.26
piturna putraH subhR^ito duroNa A devA.N etu pra No haviH || 8.19.27
tavAhamagna UtibhirnediShThAbhiH sacheya joShamA vaso |sadA devasya martyaH || 8.19.28
tava kratvA saneyaM tava rAtibhiragne tava prashastibhiH |tvAmidAhuH pramatiM vaso mamAgne harShasva dAtave || 8.19.29
pra so agne tavotibhiH suvIrAbhistirate vAjabharmabhiH |yasya tvaM sakhyamAvaraH || 8.19.30
tava drapso nIlavAnvAsha R^itviya indhAnaH siShNavA dade |tvaM mahInAmuShasAmasi priyaH kShapo vastuShu rAjasi || 8.19.31
tamAganma sobharayaH sahasramuShkaM svabhiShTimavase |samrAjaM trAsadasyavam || 8.19.32
yasya te agne anye agnaya upakShito vayA iva |vipo na dyumnA ni yuve janAnAM tava kShatrANi vardhayan || 8.19.33
yamAdityAso adruhaH pAraM nayatha martyam |maghonAM vishveShAM sudAnavaH || 8.19.34
yUyaM rAjAnaH kaM chichcharShaNIsahaH kShayantaM mAnuShA.N anu |vayaM te vo varuNa mitrAryamansyAmedR^itasya rathyaH || 8.19.35
adAnme paurukutsyaH pa~nchAshataM trasadasyurvadhUnAm |maMhiShTho aryaH satpatiH || 8.19.36
uta me prayiyorvayiyoH suvAstvA adhi tugvani |tisR^INAM saptatInAM shyAvaH praNetA bhuvadvasurdiyAnAM patiH || 8.19.37

A gantA mA riShaNyata prasthAvAno mApa sthAtA samanyavaH |sthirA chinnamayiShNavaH || 8.20.1
vILupavibhirmaruta R^ibhukShaNa A rudrAsaH sudItibhiH |iShA no adyA gatA puruspR^iho yaj~namA sobharIyavaH || 8.20.2
vidmA hi rudriyANAM shuShmamugraM marutAM shimIvatAm |viShNoreShasya mILhuShAm || 8.20.3
vi dvIpAni pApatantiShThadduchChunobhe yujanta rodasI |pra dhanvAnyairata shubhrakhAdayo yadejatha svabhAnavaH || 8.20.4
achyutA chidvo ajmannA nAnadati parvatAso vanaspatiH |bhUmiryAmeShu rejate || 8.20.5
amAya vo maruto yAtave dyaurjihIta uttarA bR^ihat |yatrA naro dedishate tanUShvA tvakShAMsi bAhvojasaH || 8.20.6
svadhAmanu shriyaM naro mahi tveShA amavanto vR^iShapsavaH |vahante ahrutapsavaH || 8.20.7
gobhirvANo ajyate sobharINAM rathe koshe hiraNyaye |gobandhavaH sujAtAsa iShe bhuje mahAnto naH sparase nu || 8.20.8
prati vo vR^iShada~njayo vR^iShNe shardhAya mArutAya bharadhvam |havyA vR^iShaprayAvNe || 8.20.9
vR^iShaNashvena maruto vR^iShapsunA rathena vR^iShanAbhinA |A shyenAso na pakShiNo vR^ithA naro havyA no vItaye gata || 8.20.10
samAnama~njyeShAM vi bhrAjante rukmAso adhi bAhuShu |davidyutatyR^iShTayaH || 8.20.11
ta ugrAso vR^iShaNa ugrabAhavo nakiShTanUShu yetire |sthirA dhanvAnyAyudhA ratheShu vo.anIkeShvadhi shriyaH || 8.20.12
yeShAmarNo na sapratho nAma tveShaM shashvatAmekamidbhuje |vayo na pitryaM sahaH || 8.20.13
tAnvandasva marutastA.N upa stuhi teShAM hi dhunInAm |arANAM na charamastadeShAM dAnA mahnA tadeShAm || 8.20.14
subhagaH sa va UtiShvAsa pUrvAsu maruto vyuShTiShu |yo vA nUnamutAsati || 8.20.15
yasya vA yUyaM prati vAjino nara A havyA vItaye gatha |abhi Sha dyumnairuta vAjasAtibhiH sumnA vo dhUtayo nashat || 8.20.16
yathA rudrasya sUnavo divo vashantyasurasya vedhasaH |yuvAnastathedasat || 8.20.17
ye chArhanti marutaH sudAnavaH smanmILhuShashcharanti ye |atashchidA na upa vasyasA hR^idA yuvAna A vavR^idhvam || 8.20.18
yUna U Shu naviShThayA vR^iShNaH pAvakA.N abhi sobhare girA |gAya gA iva charkR^iShat || 8.20.19
sAhA ye santi muShTiheva havyo vishvAsu pR^itsu hotR^iShu |vR^iShNashchandrAnna sushravastamAngirA vandasva maruto aha || 8.20.20
gAvashchidghA samanyavaH sajAtyena marutaH sabandhavaH |rihate kakubho mithaH || 8.20.21
martashchidvo nR^itavo rukmavakShasa upa bhrAtR^itvamAyati |adhi no gAta marutaH sadA hi va Apitvamasti nidhruvi || 8.20.22
maruto mArutasya na A bheShajasya vahatA sudAnavaH |yUyaM sakhAyaH saptayaH || 8.20.23
yAbhiH sindhumavatha yAbhistUrvatha yAbhirdashasyathA krivim |mayo no bhUtotibhirmayobhuvaH shivAbhirasachadviShaH || 8.20.24
yatsindhau yadasiknyAM yatsamudreShu marutaH subarhiShaH |yatparvateShu bheShajam || 8.20.25
vishvaM pashyanto bibhR^ithA tanUShvA tenA no adhi vochata |kShamA rapo maruta Aturasya na iShkartA vihrutaM punaH || 8.20.26

vayamu tvAmapUrvya sthUraM na kachchidbharanto.avasyavaH |vAje chitraM havAmahe || 8.21.1
upa tvA karmannUtaye sa no yuvograshchakrAma yo dhR^iShat |tvAmiddhyavitAraM vavR^imahe sakhAya indra sAnasim || 8.21.2
A yAhIma indavo.ashvapate gopata urvarApate |somaM somapate piba || 8.21.3
vayaM hi tvA bandhumantamabandhavo viprAsa indra yemima |yA te dhAmAni vR^iShabha tebhirA gahi vishvebhiH somapItaye || 8.21.4
sIdantaste vayo yathA goshrIte madhau madire vivakShaNe |abhi tvAmindra nonumaH || 8.21.5
achChA cha tvainA namasA vadAmasi kiM muhushchidvi dIdhayaH |santi kAmAso harivo dadiShTvaM smo vayaM santi no dhiyaH || 8.21.6
nUtnA idindra te vayamUtI abhUma nahi nU te adrivaH |vidmA purA parINasaH || 8.21.7
vidmA sakhitvamuta shUra bhojyamA te tA vajrinnImahe |uto samasminnA shishIhi no vaso vAje sushipra gomati || 8.21.8
yo na idamidaM purA pra vasya AninAya tamu vaH stuShe |sakhAya indramUtaye || 8.21.9
haryashvaM satpatiM charShaNIsahaM sa hi ShmA yo amandata |A tu naH sa vayati gavyamashvyaM stotR^ibhyo maghavA shatam || 8.21.10
tvayA ha svidyujA vayaM prati shvasantaM vR^iShabha bruvImahi |saMsthe janasya gomataH || 8.21.11
jayema kAre puruhUta kAriNo.abhi tiShThema dUDhyaH |nR^ibhirvR^itraM hanyAma shUshuyAma chAverindra pra No dhiyaH || 8.21.12
abhrAtR^ivyo anA tvamanApirindra januShA sanAdasi |yudhedApitvamichChase || 8.21.13
nakI revantaM sakhyAya vindase pIyanti te surAshvaH |yadA kR^iNoShi nadanuM samUhasyAditpiteva hUyase || 8.21.14
mA te amAjuro yathA mUrAsa indra sakhye tvAvataH |ni ShadAma sachA sute || 8.21.15
mA te godatra nirarAma rAdhasa indra mA te gR^ihAmahi |dR^iLhA chidaryaH pra mR^ishAbhyA bhara na te dAmAna Adabhe || 8.21.16
indro vA ghediyanmaghaM sarasvatI vA subhagA dadirvasu |tvaM vA chitra dAshuShe || 8.21.17
chitra idrAjA rAjakA idanyake yake sarasvatImanu |parjanya iva tatanaddhi vR^iShTyA sahasramayutA dadat || 8.21.18

o tyamahva A rathamadyA daMsiShThamUtaye |yamashvinA suhavA rudravartanI A sUryAyai tasthathuH || 8.22.1
pUrvAyuShaM suhavaM puruspR^ihaM bhujyuM vAjeShu pUrvyam |sachanAvantaM sumatibhiH sobhare vidveShasamanehasam || 8.22.2
iha tyA purubhUtamA devA namobhirashvinA |arvAchInA svavase karAmahe gantArA dAshuSho gR^iham || 8.22.3
yuvo rathasya pari chakramIyata IrmAnyadvAmiShaNyati |asmA.N achChA sumatirvAM shubhaspatI A dhenuriva dhAvatu || 8.22.4
ratho yo vAM trivandhuro hiraNyAbhIshurashvinA |pari dyAvApR^ithivI bhUShati shrutastena nAsatyA gatam || 8.22.5
dashasyantA manave pUrvyaM divi yavaM vR^ikeNa karShathaH |tA vAmadya sumatibhiH shubhaspatI ashvinA pra stuvImahi || 8.22.6
upa no vAjinIvasU yAtamR^itasya pathibhiH |yebhistR^ikShiM vR^iShaNA trAsadasyavaM mahe kShatrAya jinvathaH || 8.22.7
ayaM vAmadribhiH sutaH somo narA vR^iShaNvasU |A yAtaM somapItaye pibataM dAshuSho gR^ihe || 8.22.8
A hi ruhatamashvinA rathe koshe hiraNyaye vR^iShaNvasU |yu~njAthAM pIvarIriShaH || 8.22.9
yAbhiH pakthamavatho yAbhiradhriguM yAbhirbabhruM vijoShasam |tAbhirno makShU tUyamashvinA gataM bhiShajyataM yadAturam || 8.22.10
yadadhrigAvo adhrigU idA chidahno ashvinA havAmahe |vayaM gIrbhirvipanyavaH || 8.22.11
tAbhirA yAtaM vR^iShaNopa me havaM vishvapsuM vishvavAryam |iShA maMhiShThA purubhUtamA narA yAbhiH kriviM vAvR^idhustAbhirA gatam || 8.22.12
tAvidA chidahAnAM tAvashvinA vandamAna upa bruve |tA u namobhirImahe || 8.22.13
tAviddoShA tA uShasi shubhaspatI tA yAmanrudravartanI |mA no martAya ripave vAjinIvasU paro rudrAvati khyatam || 8.22.14
A sugmyAya sugmyaM prAtA rathenAshvinA vA sakShaNI |huve piteva sobharI || 8.22.15
manojavasA vR^iShaNA madachyutA makShuMgamAbhirUtibhiH |ArAttAchchidbhUtamasme avase pUrvIbhiH purubhojasA || 8.22.16
A no ashvAvadashvinA vartiryAsiShTaM madhupAtamA narA |gomaddasrA hiraNyavat || 8.22.17
suprAvargaM suvIryaM suShThu vAryamanAdhR^iShTaM rakShasvinA |asminnA vAmAyAne vAjinIvasU vishvA vAmAni dhImahi || 8.22.18

ILiShvA hi pratIvyaM yajasva jAtavedasam |chariShNudhUmamagR^ibhItashochiSham || 8.23.1
dAmAnaM vishvacharShaNe.agniM vishvamano girA |uta stuShe viShpardhaso rathAnAm || 8.23.2
yeShAmAbAdha R^igmiya iShaH pR^ikShashcha nigrabhe |upavidA vahnirvindate vasu || 8.23.3
udasya shochirasthAddIdiyuSho vyajaram |tapurjambhasya sudyuto gaNashriyaH || 8.23.4
udu tiShTha svadhvara stavAno devyA kR^ipA |abhikhyA bhAsA bR^ihatA shushukvaniH || 8.23.5
agne yAhi sushastibhirhavyA juhvAna AnuShak |yathA dUto babhUtha havyavAhanaH || 8.23.6
agniM vaH pUrvyaM huve hotAraM charShaNInAm |tamayA vAchA gR^iNe tamu vaH stuShe || 8.23.7
yaj~nebhiradbhutakratuM yaM kR^ipA sUdayanta it |mitraM na jane sudhitamR^itAvani || 8.23.8
R^itAvAnamR^itAyavo yaj~nasya sAdhanaM girA |upo enaM jujuShurnamasaspade || 8.23.9
achChA no a~NgirastamaM yaj~nAso yantu saMyataH |hotA yo asti vikShvA yashastamaH || 8.23.10
agne tava tye ajarendhAnAso bR^ihadbhAH |ashvA iva vR^iShaNastaviShIyavaH || 8.23.11
sa tvaM na UrjAM pate rayiM rAsva suvIryam |prAva nastoke tanaye samatsvA || 8.23.12
yadvA u vishpatiH shitaH suprIto manuSho vishi |vishvedagniH prati rakShAMsi sedhati || 8.23.13
shruShTyagne navasya me stomasya vIra vishpate |ni mAyinastapuShA rakShaso daha || 8.23.14
na tasya mAyayA chana ripurIshIta martyaH |yo agnaye dadAsha havyadAtibhiH || 8.23.15
vyashvastvA vasuvidamukShaNyuraprINAdR^iShiH |maho rAye tamu tvA samidhImahi || 8.23.16
ushanA kAvyastvA ni hotAramasAdayat |AyajiM tvA manave jAtavedasam || 8.23.17
vishve hi tvA sajoShaso devAso dUtamakrata |shruShTI deva prathamo yaj~niyo bhuvaH || 8.23.18
imaM ghA vIro amR^itaM dUtaM kR^iNvIta martyaH |pAvakaM kR^iShNavartaniM vihAyasam || 8.23.19
taM huvema yatasruchaH subhAsaM shukrashochiSham |vishAmagnimajaraM pratnamIDyam || 8.23.20
yo asmai havyadAtibhirAhutiM marto.avidhat |bhUri poShaM sa dhatte vIravadyashaH || 8.23.21
prathamaM jAtavedasamagniM yaj~neShu pUrvyam |prati srugeti namasA haviShmatI || 8.23.22
AbhirvidhemAgnaye jyeShThAbhirvyashvavat |maMhiShThAbhirmatibhiH shukrashochiShe || 8.23.23
nUnamarcha vihAyase stomebhiH sthUrayUpavat |R^iShe vaiyashva damyAyAgnaye || 8.23.24
atithiM mAnuShANAM sUnuM vanaspatInAm |viprA agnimavase pratnamILate || 8.23.25
maho vishvA.N abhi Shato.abhi havyAni mAnuShA |agne ni Shatsi namasAdhi barhiShi || 8.23.26
vaMsvA no vAryA puru vaMsva rAyaH puruspR^ihaH |suvIryasya prajAvato yashasvataH || 8.23.27
tvaM varo suShAmNe.agne janAya chodaya |sadA vaso rAtiM yaviShTha shashvate || 8.23.28
tvaM hi supratUrasi tvaM no gomatIriShaH |maho rAyaH sAtimagne apA vR^idhi || 8.23.29
agne tvaM yashA asyA mitrAvaruNA vaha |R^itAvAnA samrAjA pUtadakShasA || 8.23.30

sakhAya A shiShAmahi brahmendrAya vajriNe |stuSha U Shu vo nR^itamAya dhR^iShNave || 8.24.1
shavasA hyasi shruto vR^itrahatyena vR^itrahA |maghairmaghono ati shUra dAshasi || 8.24.2
sa naH stavAna A bhara rayiM chitrashravastamam |nireke chidyo harivo vasurdadiH || 8.24.3
A nirekamuta priyamindra darShi janAnAm |dhR^iShatA dhR^iShNo stavamAna A bhara || 8.24.4
na te savyaM na dakShiNaM hastaM varanta AmuraH |na paribAdho harivo gaviShTiShu || 8.24.5
A tvA gobhiriva vrajaM gIrbhirR^iNomyadrivaH |A smA kAmaM jariturA manaH pR^iNa || 8.24.6
vishvAni vishvamanaso dhiyA no vR^itrahantama |ugra praNetaradhi ShU vaso gahi || 8.24.7
vayaM te asya vR^itrahanvidyAma shUra navyasaH |vasoH spArhasya puruhUta rAdhasaH || 8.24.8
indra yathA hyasti te.aparItaM nR^ito shavaH |amR^iktA rAtiH puruhUta dAshuShe || 8.24.9
A vR^iShasva mahAmaha mahe nR^itama rAdhase |dR^iLhashchiddR^ihya maghavanmaghattaye || 8.24.10
nU anyatrA chidadrivastvanno jagmurAshasaH |maghava~nChagdhi tava tanna UtibhiH || 8.24.11
nahya~Nga nR^ito tvadanyaM vindAmi rAdhase |rAye dyumnAya shavase cha girvaNaH || 8.24.12
endumindrAya si~nchata pibAti somyaM madhu |pra rAdhasA chodayAte mahitvanA || 8.24.13
upo harINAM patiM dakShaM pR^i~nchantamabravam |nUnaM shrudhi stuvato ashvyasya || 8.24.14
nahya~Nga purA chana jaj~ne vIratarastvat |nakI rAyA naivathA na bhandanA || 8.24.15
edu madhvo madintaraM si~ncha vAdhvaryo andhasaH |evA hi vIraH stavate sadAvR^idhaH || 8.24.16
indra sthAtarharINAM nakiShTe pUrvyastutim |udAnaMsha shavasA na bhandanA || 8.24.17
taM vo vAjAnAM patimahUmahi shravasyavaH |aprAyubhiryaj~nebhirvAvR^idhenyam || 8.24.18
eto nvindraM stavAma sakhAyaH stomyaM naram |kR^iShTIryo vishvA abhyastyeka it || 8.24.19
agorudhAya gaviShe dyukShAya dasmyaM vachaH |ghR^itAtsvAdIyo madhunashcha vochata || 8.24.20
yasyAmitAni vIryA na rAdhaH paryetave |jyotirna vishvamabhyasti dakShiNA || 8.24.21
stuhIndraM vyashvavadanUrmiM vAjinaM yamam |aryo gayaM maMhamAnaM vi dAshuShe || 8.24.22
evA nUnamupa stuhi vaiyashva dashamaM navam |suvidvAMsaM charkR^ityaM charaNInAm || 8.24.23
vetthA hi nirR^itInAM vajrahasta parivR^ijam |aharahaH shundhyuH paripadAmiva || 8.24.24
tadindrAva A bhara yenA daMsiShTha kR^itvane |dvitA kutsAya shishnatho ni chodaya || 8.24.25
tamu tvA nUnamImahe navyaM daMsiShTha sanyase |sa tvaM no vishvA abhimAtIH sakShaNiH || 8.24.26
ya R^ikShAdaMhaso muchadyo vAryAtsapta sindhuShu |vadhardAsasya tuvinR^imNa nInamaH || 8.24.27
yathA varo suShAmNe sanibhya Avaho rayim |vyashvebhyaH subhage vAjinIvati || 8.24.28
A nAryasya dakShiNA vyashvA.N etu sominaH |sthUraM cha rAdhaH shatavatsahasravat || 8.24.29
yattvA pR^ichChAdIjAnaH kuhayA kuhayAkR^ite |eSho apashrito valo gomatImava tiShThati || 8.24.30

tA vAM vishvasya gopA devA deveShu yaj~niyA |R^itAvAnA yajase pUtadakShasA || 8.25.1
mitrA tanA na rathyA varuNo yashcha sukratuH |sanAtsujAtA tanayA dhR^itavratA || 8.25.2
tA mAtA vishvavedasAsuryAya pramahasA |mahI jajAnAditirR^itAvarI || 8.25.3
mahAntA mitrAvaruNA samrAjA devAvasurA |R^itAvAnAvR^itamA ghoShato bR^ihat || 8.25.4
napAtA shavaso mahaH sUnU dakShasya sukratU |sR^ipradAnU iSho vAstvadhi kShitaH || 8.25.5
saM yA dAnUni yemathurdivyAH pArthivIriShaH |nabhasvatIrA vAM charantu vR^iShTayaH || 8.25.6
adhi yA bR^ihato divo.abhi yUtheva pashyataH |R^itAvAnA samrAjA namase hitA || 8.25.7
R^itAvAnA ni ShedatuH sAmrAjyAya sukratU |dhR^itavratA kShatriyA kShatramAshatuH || 8.25.8
akShNashchidgAtuvittarAnulbaNena chakShasA |ni chinmiShantA nichirA ni chikyatuH || 8.25.9
uta no devyaditiruruShyatAM nAsatyA |uruShyantu maruto vR^iddhashavasaH || 8.25.10
te no nAvamuruShyata divA naktaM sudAnavaH |ariShyanto ni pAyubhiH sachemahi || 8.25.11
aghnate viShNave vayamariShyantaH sudAnave |shrudhi svayAvansindho pUrvachittaye || 8.25.12
tadvAryaM vR^iNImahe variShThaM gopayatyam |mitro yatpAnti varuNo yadaryamA || 8.25.13
uta naH sindhurapAM tanmarutastadashvinA |indro viShNurmIDhvAMsaH sajoShasaH || 8.25.14
te hi ShmA vanuSho naro.abhimAtiM kayasya chit |tigmaM na kShodaH pratighnanti bhUrNayaH || 8.25.15
ayameka itthA purUru chaShTe vi vishpatiH |tasya vratAnyanu vashcharAmasi || 8.25.16
anu pUrvANyokyA sAmrAjyasya sashchima |mitrasya vratA varuNasya dIrghashrut || 8.25.17
pari yo rashminA divo.antAnmame pR^ithivyAH |ubhe A paprau rodasI mahitvA || 8.25.18
udu Shya sharaNe divo jyotirayaMsta sUryaH |agnirna shukraH samidhAna AhutaH || 8.25.19
vacho dIrghaprasadmanIshe vAjasya gomataH |Ishe hi pitvo.aviShasya dAvane || 8.25.20
tatsUryaM rodasI ubhe doShA vastorupa bruve |bhojeShvasmA.N abhyuchcharA sadA || 8.25.21
R^ijramukShaNyAyane rajataM harayANe |rathaM yuktamasanAma suShAmaNi || 8.25.22
tA me ashvyAnAM harINAM nitoshanA |uto nu kR^itvyAnAM nR^ivAhasA || 8.25.23
smadabhIshU kashAvantA viprA naviShThayA matI |maho vAjinAvarvantA sachAsanam || 8.25.24

yuvoru ShU rathaM huve sadhastutyAya sUriShu |atUrtadakShA vR^iShaNA vR^iShaNvasU || 8.26.1
yuvaM varo suShAmNe mahe tane nAsatyA |avobhiryAtho vR^iShaNA vR^iShaNvasU || 8.26.2
tA vAmadya havAmahe havyebhirvAjinIvasU |pUrvIriSha iShayantAvati kShapaH || 8.26.3
A vAM vAhiShTho ashvinA ratho yAtu shruto narA |upa stomAnturasya darshathaH shriye || 8.26.4
juhurANA chidashvinA manyethAM vR^iShaNvasU |yuvaM hi rudrA parShatho ati dviShaH || 8.26.5
dasrA hi vishvamAnuSha~NmakShUbhiH paridIyathaH |dhiyaMjinvA madhuvarNA shubhaspatI || 8.26.6
upa no yAtamashvinA rAyA vishvapuShA saha |maghavAnA suvIrAvanapachyutA || 8.26.7
A me asya pratIvyamindranAsatyA gatam |devA devebhiradya sachanastamA || 8.26.8
vayaM hi vAM havAmaha ukShaNyanto vyashvavat |sumatibhirupa viprAvihA gatam || 8.26.9
ashvinA svR^iShe stuhi kuvitte shravato havam |nedIyasaH kULayAtaH paNI.Nruta || 8.26.10
vaiyashvasya shrutaM naroto me asya vedathaH |sajoShasA varuNo mitro aryamA || 8.26.11
yuvAdattasya dhiShNyA yuvAnItasya sUribhiH |aharaharvR^iShaNa mahyaM shikShatam || 8.26.12
yo vAM yaj~nebhirAvR^ito.adhivastrA vadhUriva |saparyantA shubhe chakrAte ashvinA || 8.26.13
yo vAmuruvyachastamaM chiketati nR^ipAyyam |vartirashvinA pari yAtamasmayU || 8.26.14
asmabhyaM su vR^iShaNvasU yAtaM vartirnR^ipAyyam |viShudruheva yaj~namUhathurgirA || 8.26.15
vAhiShTho vAM havAnAM stomo dUto huvannarA |yuvAbhyAM bhUtvashvinA || 8.26.16
yadado divo arNava iSho vA madatho gR^ihe |shrutaminme amartyA || 8.26.17
uta syA shvetayAvarI vAhiShThA vAM nadInAm |sindhurhiraNyavartaniH || 8.26.18
smadetayA sukIrtyAshvinA shvetayA dhiyA |vahethe shubhrayAvAnA || 8.26.19
yukShvA hi tvaM rathAsahA yuvasva poShyA vaso |Anno vAyo madhu pibAsmAkaM savanA gahi || 8.26.20
tava vAyavR^itaspate tvaShTurjAmAtaradbhuta |avAMsyA vR^iNImahe || 8.26.21
tvaShTurjAmAtaraM vayamIshAnaM rAya Imahe |sutAvanto vAyuM dyumnA janAsaH || 8.26.22
vAyo yAhi shivA divo vahasvA su svashvyam |vahasva mahaH pR^ithupakShasA rathe || 8.26.23
tvAM hi supsarastamaM nR^iShadaneShu hUmahe |grAvANaM nAshvapR^iShThaM maMhanA || 8.26.24
sa tvaM no deva manasA vAyo mandAno agriyaH |kR^idhi vAjA.N apo dhiyaH || 8.26.25

agnirukthe purohito grAvANo barhiradhvare |R^ichA yAmi maruto brahmaNaspatiM devA.N avo vareNyam || 8.27.1
A pashuM gAsi pR^ithivIM vanaspatInuShAsA naktamoShadhIH |vishve cha no vasavo vishvavedaso dhInAM bhUta prAvitAraH || 8.27.2
pra sU na etvadhvaro.agnA deveShu pUrvyaH |AdityeShu pra varuNe dhR^itavrate marutsu vishvabhAnuShu || 8.27.3
vishve hi ShmA manave vishvavedaso bhuvanvR^idhe rishAdasaH |ariShTebhiH pAyubhirvishvavedaso yantA no.avR^ikaM ChardiH || 8.27.4
A no adya samanaso gantA vishve sajoShasaH |R^ichA girA maruto devyadite sadane pastye mahi || 8.27.5
abhi priyA maruto yA vo ashvyA havyA mitra prayAthana |A barhirindro varuNasturA nara AdityAsaH sadantu naH || 8.27.6
vayaM vo vR^iktabarhiSho hitaprayasa AnuShak |sutasomAso varuNa havAmahe manuShvadiddhAgnayaH || 8.27.7
A pra yAta maruto viShNo ashvinA pUShanmAkInayA dhiyA |indra A yAtu prathamaH saniShyubhirvR^iShA yo vR^itrahA gR^iNe || 8.27.8
vi no devAso adruho.achChidraM sharma yachChata |na yaddUrAdvasavo nU chidantito varUthamAdadharShati || 8.27.9
asti hi vaH sajAtyaM rishAdaso devAso astyApyam |pra NaH pUrvasmai suvitAya vochata makShU sumnAya navyase || 8.27.10
idA hi va upastutimidA vAmasya bhaktaye |upa vo vishvavedaso namasyurA.N asR^ikShyanyAmiva || 8.27.11
udu Shya vaH savitA supraNItayo.asthAdUrdhvo vareNyaH |ni dvipAdashchatuShpAdo arthino.avishranpatayiShNavaH || 8.27.12
devaMdevaM vo.avase devaMdevamabhiShTaye |devaMdevaM huvema vAjasAtaye gR^iNanto devyA dhiyA || 8.27.13
devAso hi ShmA manave samanyavo vishve sAkaM sarAtayaH |te no adya te aparaM tuche tu no bhavantu varivovidaH || 8.27.14
pra vaH shaMsAmyadruhaH saMstha upastutInAm |na taM dhUrtirvaruNa mitra martyaM yo vo dhAmabhyo.avidhat || 8.27.15
pra sa kShayaM tirate vi mahIriSho yo vo varAya dAshati |pra prajAbhirjAyate dharmaNasparyariShTaH sarva edhate || 8.27.16
R^ite sa vindate yudhaH sugebhiryAtyadhvanaH |aryamA mitro varuNaH sarAtayo yaM trAyante sajoShasaH || 8.27.17
ajre chidasmai kR^iNuthA nya~nchanaM durge chidA susaraNam |eShA chidasmAdashaniH paro nu sAsredhantI vi nashyatu || 8.27.18
yadadya sUrya udyati priyakShatrA R^itaM dadha |yannimruchi prabudhi vishvavedaso yadvA madhyaMdine divaH || 8.27.19
yadvAbhipitve asurA R^itaM yate Chardiryema vi dAshuShe |vayaM tadvo vasavo vishvavedasa upa stheyAma madhya A || 8.27.20
yadadya sUra udite yanmadhyaMdina Atuchi |vAmaM dhattha manave vishvavedaso juhvAnAya prachetase || 8.27.21
vayaM tadvaH samrAja A vR^iNImahe putro na bahupAyyam |ashyAma tadAdityA juhvato haviryena vasyo.anashAmahai || 8.27.22

ye triMshati trayasparo devAso barhirAsadan |vidannaha dvitAsanan || 8.28.1
varuNo mitro aryamA smadrAtiShAcho agnayaH |patnIvanto vaShaTkR^itAH || 8.28.2
te no gopA apAchyAsta udakta itthA nyak |purastAtsarvayA vishA || 8.28.3
yathA vashanti devAstathedasattadeShAM nakirA minat |arAvA chana martyaH || 8.28.4
saptAnAM sapta R^iShTayaH sapta dyumnAnyeShAm |sapto adhi shriyo dhire || 8.28.5

babhrureko viShuNaH sUnaro yuvA~njya~Nkte hiraNyayam || 8.29.1
yonimeka A sasAda dyotano.antardeveShu medhiraH || 8.29.2
vAshImeko bibharti hasta AyasImantardeveShu nidhruviH || 8.29.3
vajrameko bibharti hasta AhitaM tena vR^itrANi jighnate || 8.29.4
tigmameko bibharti hasta AyudhaM shuchirugro jalAShabheShajaH || 8.29.5
patha ekaH pIpAya taskaro yathA.N eSha veda nidhInAm || 8.29.6
trINyeka urugAyo vi chakrame yatra devAso madanti || 8.29.7
vibhirdvA charata ekayA saha pra pravAseva vasataH || 8.29.8
sado dvA chakrAte upamA divi samrAjA sarpirAsutI || 8.29.9
archanta eke mahi sAma manvata tena sUryamarochayan || 8.29.10

nahi vo astyarbhako devAso na kumArakaH |vishve satomahAnta it || 8.30.1
iti stutAso asathA rishAdaso ye stha trayashcha triMshachcha |manordevA yaj~niyAsaH || 8.30.2
te nastrAdhvaM te.avata ta u no adhi vochata |mA naH pathaH pitryAnmAnavAdadhi dUraM naiShTa parAvataH || 8.30.3
ye devAsa iha sthana vishve vaishvAnarA uta |asmabhyaM sharma sapratho gave.ashvAya yachChata || 8.30.4

yo yajAti yajAta itsunavachcha pachAti cha |brahmedindrasya chAkanat || 8.31.1
puroLAshaM yo asmai somaM rarata Ashiram |pAdittaM shakro aMhasaH || 8.31.2
tasya dyumA.N asadratho devajUtaH sa shUshuvat |vishvA vanvannamitriyA || 8.31.3
asya prajAvatI gR^ihe.asashchantI divedive |iLA dhenumatI duhe || 8.31.4
yA dampatI samanasA sunuta A cha dhAvataH |devAso nityayAshirA || 8.31.5
prati prAshavyA.N itaH samya~nchA barhirAshAte |na tA vAjeShu vAyataH || 8.31.6
na devAnAmapi hnutaH sumatiM na jugukShataH |shravo bR^ihadvivAsataH || 8.31.7
putriNA tA kumAriNA vishvamAyurvyashnutaH |ubhA hiraNyapeshasA || 8.31.8
vItihotrA kR^itadvasU dashasyantAmR^itAya kam |samUdho romashaM hato deveShu kR^iNuto duvaH || 8.31.9
A sharma parvatAnAM vR^iNImahe nadInAm |A viShNoH sachAbhuvaH || 8.31.10
aitu pUShA rayirbhagaH svasti sarvadhAtamaH |ururadhvA svastaye || 8.31.11
aramatiranarvaNo vishvo devasya manasA |AdityAnAmaneha it || 8.31.12
yathA no mitro aryamA varuNaH santi gopAH |sugA R^itasya panthAH || 8.31.13
agniM vaH pUrvyaM girA devamILe vasUnAm |saparyantaH purupriyaM mitraM na kShetrasAdhasam || 8.31.14
makShU devavato rathaH shUro vA pR^itsu kAsu chit |devAnAM ya inmano yajamAna iyakShatyabhIdayajvano bhuvat || 8.31.15
na yajamAna riShyasi na sunvAna na devayo |devAnAM ya inmano yajamAna iyakShatyabhIdayajvano bhuvat || 8.31.16
nakiShTaM karmaNA nashanna pra yoShanna yoShati |devAnAM ya inmano yajamAna iyakShatyabhIdayajvano bhuvat || 8.31.17
asadatra suvIryamuta tyadAshvashvyam |devAnAM ya inmano yajamAna iyakShatyabhIdayajvano bhuvat || 8.31.18

pra kR^itAnyR^ijIShiNaH kaNvA indrasya gAthayA |made somasya vochata || 8.32.1
yaH sR^ibindamanarshaniM pipruM dAsamahIshuvam |vadhIdugro riNannapaH || 8.32.2
nyarbudasya viShTapaM varShmANaM bR^ihatastira |kR^iShe tadindra pauMsyam || 8.32.3
prati shrutAya vo dhR^iShattUrNAshaM na gireradhi |huve sushipramUtaye || 8.32.4
sa gorashvasya vi vrajaM mandAnaH somyebhyaH |puraM na shUra darShasi || 8.32.5
yadi me rAraNaH suta ukthe vA dadhase chanaH |ArAdupa svadhA gahi || 8.32.6
vayaM ghA te api Shmasi stotAra indra girvaNaH |tvaM no jinva somapAH || 8.32.7
uta naH pitumA bhara saMrarANo avikShitam |maghavanbhUri te vasu || 8.32.8
uta no gomataskR^idhi hiraNyavato ashvinaH |iLAbhiH saM rabhemahi || 8.32.9
bR^ibadukthaM havAmahe sR^iprakarasnamUtaye |sAdhu kR^iNvantamavase || 8.32.10
yaH saMsthe chichChatakraturAdIM kR^iNoti vR^itrahA |jaritR^ibhyaH purUvasuH || 8.32.11
sa naH shakrashchidA shakaddAnavA.N antarAbharaH |indro vishvAbhirUtibhiH || 8.32.12
yo rAyo.avanirmahAnsupAraH sunvataH sakhA |tamindramabhi gAyata || 8.32.13
AyantAraM mahi sthiraM pR^itanAsu shravojitam |bhUrerIshAnamojasA || 8.32.14
nakirasya shachInAM niyantA sUnR^itAnAm |nakirvaktA na dAditi || 8.32.15
na nUnaM brahmaNAmR^iNaM prAshUnAmasti sunvatAm |na somo apratA pape || 8.32.16
panya idupa gAyata panya ukthAni shaMsata |brahmA kR^iNota panya it || 8.32.17
panya A dardirachChatA sahasrA vAjyavR^itaH |indro yo yajvano vR^idhaH || 8.32.18
vi ShU chara svadhA anu kR^iShTInAmanvAhuvaH |indra piba sutAnAm || 8.32.19
piba svadhainavAnAmuta yastugrye sachA |utAyamindra yastava || 8.32.20
atIhi manyuShAviNaM suShuvAMsamupAraNe |imaM rAtaM sutaM piba || 8.32.21
ihi tisraH parAvata ihi pa~ncha janA.N ati |dhenA indrAvachAkashat || 8.32.22
sUryo rashmiM yathA sR^ijA tvA yachChantu me giraH |nimnamApo na sadhryak || 8.32.23
adhvaryavA tu hi Shi~ncha somaM vIrAya shipriNe |bharA sutasya pItaye || 8.32.24
ya udnaH phaligaM bhinannyaksindhU.NravAsR^ijat |yo goShu pakvaM dhArayat || 8.32.25
ahanvR^itramR^ichIShama aurNavAbhamahIshuvam |himenAvidhyadarbudam || 8.32.26
pra va ugrAya niShTure.aShALhAya prasakShiNe |devattaM brahma gAyata || 8.32.27
yo vishvAnyabhi vratA somasya made andhasaH |indro deveShu chetati || 8.32.28
iha tyA sadhamAdyA harI hiraNyakeshyA |voLhAmabhi prayo hitam || 8.32.29
arvA~nchaM tvA puruShTuta priyamedhastutA harI |somapeyAya vakShataH || 8.32.30

vayaM gha tvA sutAvanta Apo na vR^iktabarhiShaH |pavitrasya prasravaNeShu vR^itrahanpari stotAra Asate || 8.33.1
svaranti tvA sute naro vaso nireka ukthinaH |kadA sutaM tR^iShANa oka A gama indra svabdIva vaMsagaH || 8.33.2
kaNvebhirdhR^iShNavA dhR^iShadvAjaM darShi sahasriNam |pisha~NgarUpaM maghavanvicharShaNe makShU gomantamImahe || 8.33.3
pAhi gAyAndhaso mada indrAya medhyAtithe |yaH sammishlo haryoryaH sute sachA vajrI ratho hiraNyayaH || 8.33.4
yaH suShavyaH sudakShiNa ino yaH sukraturgR^iNe |ya AkaraH sahasrA yaH shatAmagha indro yaH pUrbhidAritaH || 8.33.5
yo dhR^iShito yo.avR^ito yo asti shmashruShu shritaH |vibhUtadyumnashchyavanaH puruShTutaH kratvA gauriva shAkinaH || 8.33.6
ka IM veda sute sachA pibantaM kadvayo dadhe |ayaM yaH puro vibhinattyojasA mandAnaH shipryandhasaH || 8.33.7
dAnA mR^igo na vAraNaH purutrA charathaM dadhe |nakiShTvA ni yamadA sute gamo mahA.NshcharasyojasA || 8.33.8
ya ugraH sannaniShTR^itaH sthiro raNAya saMskR^itaH |yadi stoturmaghavA shR^iNavaddhavaM nendro yoShatyA gamat || 8.33.9
satyamitthA vR^iShedasi vR^iShajUtirno.avR^itaH |vR^iShA hyugra shR^iNviShe parAvati vR^iSho arvAvati shrutaH || 8.33.10
vR^iShaNaste abhIshavo vR^iShA kashA hiraNyayI |vR^iShA ratho maghavanvR^iShaNA harI vR^iShA tvaM shatakrato || 8.33.11
vR^iShA sotA sunotu te vR^iShannR^ijIpinnA bhara |vR^iShA dadhanve vR^iShaNaM nadIShvA tubhyaM sthAtarharINAm || 8.33.12
endra yAhi pItaye madhu shaviShTha somyam |nAyamachChA maghavA shR^iNavadgiro brahmokthA cha sukratuH || 8.33.13
vahantu tvA ratheShThAmA harayo rathayujaH |tirashchidaryaM savanAni vR^itrahannanyeShAM yA shatakrato || 8.33.14
asmAkamadyAntamaM stomaM dhiShva mahAmaha |asmAkaM te savanA santu shaMtamA madAya dyukSha somapAH || 8.33.15
nahi Shastava no mama shAstre anyasya raNyati |yo asmAnvIra Anayat || 8.33.16
indrashchidghA tadabravItstriyA ashAsyaM manaH |uto aha kratuM raghum || 8.33.17
saptI chidghA madachyutA mithunA vahato ratham |eveddhUrvR^iShNa uttarA || 8.33.18
adhaH pashyasva mopari saMtarAM pAdakau hara |mA te kashaplakau dR^ishanstrI hi brahmA babhUvitha || 8.33.19

endra yAhi haribhirupa kaNvasya suShTutim |divo amuShya shAsato divaM yaya divAvaso || 8.34.1
A tvA grAvA vadanniha somI ghoSheNa yachChatu |divo amuShya shAsato divaM yaya divAvaso || 8.34.2
atrA vi nemireShAmurAM na dhUnute vR^ikaH |divo amuShya shAsato divaM yaya divAvaso || 8.34.3
A tvA kaNvA ihAvase havante vAjasAtaye |divo amuShya shAsato divaM yaya divAvaso || 8.34.4
dadhAmi te sutAnAM vR^iShNe na pUrvapAyyam |divo amuShya shAsato divaM yaya divAvaso || 8.34.5
smatpuraMdhirna A gahi vishvatodhIrna Utaye |divo amuShya shAsato divaM yaya divAvaso || 8.34.6
A no yAhi mahemate sahasrote shatAmagha |divo amuShya shAsato divaM yaya divAvaso || 8.34.7
A tvA hotA manurhito devatrA vakShadIDyaH |divo amuShya shAsato divaM yaya divAvaso || 8.34.8
A tvA madachyutA harI shyenaM pakSheva vakShataH |divo amuShya shAsato divaM yaya divAvaso || 8.34.9
A yAhyarya A pari svAhA somasya pItaye |divo amuShya shAsato divaM yaya divAvaso || 8.34.10
A no yAhyupashrutyuktheShu raNayA iha |divo amuShya shAsato divaM yaya divAvaso || 8.34.11
sarUpairA su no gahi sambhR^itaiH sambhR^itAshvaH |divo amuShya shAsato divaM yaya divAvaso || 8.34.12
A yAhi parvatebhyaH samudrasyAdhi viShTapaH |divo amuShya shAsato divaM yaya divAvaso || 8.34.13
A no gavyAnyashvyA sahasrA shUra dardR^ihi |divo amuShya shAsato divaM yaya divAvaso || 8.34.14
A naH sahasrasho bharAyutAni shatAni cha |divo amuShya shAsato divaM yaya divAvaso || 8.34.15
A yadindrashcha dadvahe sahasraM vasurochiShaH |ojiShThamashvyaM pashum || 8.34.16
ya R^ijrA vAtaraMhaso.aruShAso raghuShyadaH |bhrAjante sUryA iva || 8.34.17
pArAvatasya rAtiShu dravachchakreShvAshuShu |tiShThaM vanasya madhya A || 8.34.18

agninendreNa varuNena viShNunAdityai rudrairvasubhiH sachAbhuvA |sajoShasA uShasA sUryeNa cha somaM pibatamashvinA || 8.35.1
vishvAbhirdhIbhirbhuvanena vAjinA divA pR^ithivyAdribhiH sachAbhuvA |sajoShasA uShasA sUryeNa cha somaM pibatamashvinA || 8.35.2
vishvairdevaistribhirekAdashairihAdbhirmarudbhirbhR^igubhiH sachAbhuvA |sajoShasA uShasA sUryeNa cha somaM pibatamashvinA || 8.35.3
juShethAM yaj~naM bodhataM havasya me vishveha devau savanAva gachChatam |sajoShasA uShasA sUryeNa cheShaM no voLhamashvinA || 8.35.4
stomaM juShethAM yuvasheva kanyanAM vishveha devau savanAva gachChatam |sajoShasA uShasA sUryeNa cheShaM no voLhamashvinA || 8.35.5
giro juShethAmadhvaraM juShethAM vishveha devau savanAva gachChatam |sajoShasA uShasA sUryeNa cheShaM no voLhamashvinA || 8.35.6
hAridraveva patatho vanedupa somaM sutaM mahiShevAva gachChathaH |sajoShasA uShasA sUryeNa cha trirvartiryAtamashvinA || 8.35.7
haMsAviva patatho adhvagAviva somaM sutaM mahiShevAva gachChathaH |sajoShasA uShasA sUryeNa cha trirvartiryAtamashvinA || 8.35.8
shyenAviva patatho havyadAtaye somaM sutaM mahiShevAva gachChathaH |sajoShasA uShasA sUryeNa cha trirvartiryAtamashvinA || 8.35.9
pibataM cha tR^ipNutaM chA cha gachChataM prajAM cha dhattaM draviNaM cha dhattam |sajoShasA uShasA sUryeNa chorjaM no dhattamashvinA || 8.35.10
jayataM cha pra stutaM cha pra chAvataM prajAM cha dhattaM draviNaM cha dhattam |sajoShasA uShasA sUryeNa chorjaM no dhattamashvinA || 8.35.11
hataM cha shatrUnyatataM cha mitriNaH prajAM cha dhattaM draviNaM cha dhattam |sajoShasA uShasA sUryeNa chorjaM no dhattamashvinA || 8.35.12
mitrAvaruNavantA uta dharmavantA marutvantA jariturgachChatho havam |sajoShasA uShasA sUryeNa chAdityairyAtamashvinA || 8.35.13
a~NgirasvantA uta viShNuvantA marutvantA jariturgachChatho havam |sajoShasA uShasA sUryeNa chAdityairyAtamashvinA || 8.35.14
R^ibhumantA vR^iShaNA vAjavantA marutvantA jariturgachChatho havam |sajoShasA uShasA sUryeNa chAdityairyAtamashvinA || 8.35.15
brahma jinvatamuta jinvataM dhiyo hataM rakShAMsi sedhatamamIvAH |sajoShasA uShasA sUryeNa cha somaM sunvato ashvinA || 8.35.16
kShatraM jinvatamuta jinvataM nR^InhataM rakShAMsi sedhatamamIvAH |sajoShasA uShasA sUryeNa cha somaM sunvato ashvinA || 8.35.17
dhenUrjinvatamuta jinvataM visho hataM rakShAMsi sedhatamamIvAH |sajoShasA uShasA sUryeNa cha somaM sunvato ashvinA || 8.35.18
atreriva shR^iNutaM pUrvyastutiM shyAvAshvasya sunvato madachyutA |sajoShasA uShasA sUryeNa chAshvinA tiro/ahnyam || 8.35.19
sargA.N iva sR^ijataM suShTutIrupa shyAvAshvasya sunvato madachyutA |sajoShasA uShasA sUryeNa chAshvinA tiro/ahnyam || 8.35.20
rashmI.Nriva yachChatamadhvarA.N upa shyAvAshvasya sunvato madachyutA |sajoShasA uShasA sUryeNa chAshvinA tiro/ahnyam || 8.35.21
arvAgrathaM ni yachChataM pibataM somyaM madhu |A yAtamashvinA gatamavasyurvAmahaM huve dhattaM ratnAni dAshuShe || 8.35.22
namovAke prasthite adhvare narA vivakShaNasya pItaye |A yAtamashvinA gatamavasyurvAmahaM huve dhattaM ratnAni dAshuShe || 8.35.23
svAhAkR^itasya tR^impataM sutasya devAvandhasaH |A yAtamashvinA gatamavasyurvAmahaM huve dhattaM ratnAni dAshuShe || 8.35.24

avitAsi sunvato vR^iktabarhiShaH pibA somaM madAya kaM shatakrato |yaM te bhAgamadhArayanvishvAH sehAnaH pR^itanA uru jrayaH samapsujinmarutvA.N indra satpate || 8.36.1
prAva stotAraM maghavannava tvAM pibA somaM madAya kaM shatakrato |yaM te bhAgamadhArayanvishvAH sehAnaH pR^itanA uru jrayaH samapsujinmarutvA.N indra satpate || 8.36.2
UrjA devA.N avasyojasA tvAM pibA somaM madAya kaM shatakrato |yaM te bhAgamadhArayanvishvAH sehAnaH pR^itanA uru jrayaH samapsujinmarutvA.N indra satpate || 8.36.3
janitA divo janitA pR^ithivyAH pibA somaM madAya kaM shatakrato |yaM te bhAgamadhArayanvishvAH sehAnaH pR^itanA uru jrayaH samapsujinmarutvA.N indra satpate || 8.36.4
janitAshvAnAM janitA gavAmasi pibA somaM madAya kaM shatakrato |yaM te bhAgamadhArayanvishvAH sehAnaH pR^itanA uru jrayaH samapsujinmarutvA.N indra satpate || 8.36.5
atrINAM stomamadrivo mahaskR^idhi pibA somaM madAya kaM shatakrato |yaM te bhAgamadhArayanvishvAH sehAnaH pR^itanA uru jrayaH samapsujinmarutvA.N indra satpate || 8.36.6
shyAvAshvasya sunvatastathA shR^iNu yathAshR^iNoratreH karmANi kR^iNvataH |pra trasadasyumAvitha tvameka innR^iShAhya indra brahmANi vardhayan || 8.36.7

predaM brahma vR^itratUryeShvAvitha pra sunvataH shachIpata indra vishvAbhirUtibhiH |mAdhyaMdinasya savanasya vR^itrahannanedya pibA somasya vajrivaH || 8.37.1
sehAna ugra pR^itanA abhi druhaH shachIpata indra vishvAbhirUtibhiH |mAdhyaMdinasya savanasya vR^itrahannanedya pibA somasya vajrivaH || 8.37.2
ekarALasya bhuvanasya rAjasi shachIpata indra vishvAbhirUtibhiH |mAdhyaMdinasya savanasya vR^itrahannanedya pibA somasya vajrivaH || 8.37.3
sasthAvAnA yavayasi tvameka ichChachIpata indra vishvAbhirUtibhiH |mAdhyaMdinasya savanasya vR^itrahannanedya pibA somasya vajrivaH || 8.37.4
kShemasya cha prayujashcha tvamIshiShe shachIpata indra vishvAbhirUtibhiH |mAdhyaMdinasya savanasya vR^itrahannanedya pibA somasya vajrivaH || 8.37.5
kShatrAya tvamavasi na tvamAvitha shachIpata indra vishvAbhirUtibhiH |mAdhyaMdinasya savanasya vR^itrahannanedya pibA somasya vajrivaH || 8.37.6
shyAvAshvasya rebhatastathA shR^iNu yathAshR^iNoratreH karmANi kR^iNvataH |pra trasadasyumAvitha tvameka innR^iShAhya indra kShatrANi vardhayan || 8.37.7

yaj~nasya hi stha R^itvijA sasnI vAjeShu karmasu |indrAgnI tasya bodhatam || 8.38.1
toshAsA rathayAvAnA vR^itrahaNAparAjitA |indrAgnI tasya bodhatam || 8.38.2
idaM vAM madiraM madhvadhukShannadribhirnaraH |indrAgnI tasya bodhatam || 8.38.3
juShethAM yaj~namiShTaye sutaM somaM sadhastutI |indrAgnI A gataM narA || 8.38.4
imA juShethAM savanA yebhirhavyAnyUhathuH |indrAgnI A gataM narA || 8.38.5
imAM gAyatravartaniM juShethAM suShTutiM mama |indrAgnI A gataM narA || 8.38.6
prAtaryAvabhirA gataM devebhirjenyAvasU |indrAgnI somapItaye || 8.38.7
shyAvAshvasya sunvato.atrINAM shR^iNutaM havam |indrAgnI somapItaye || 8.38.8
evA vAmahva Utaye yathAhuvanta medhirAH |indrAgnI somapItaye || 8.38.9
AhaM sarasvatIvatorindrAgnyoravo vR^iNe |yAbhyAM gAyatramR^ichyate || 8.38.10

agnimastoShyR^igmiyamagnimILA yajadhyai |agnirdevA.N anaktu na ubhe hi vidathe kavirantashcharati dUtyaM nabhantAmanyake same || 8.39.1
nyagne navyasA vachastanUShu shaMsameShAm |nyarAtI rarAvNAM vishvA aryo arAtIrito yuchChantvAmuro nabhantAmanyake same || 8.39.2
agne manmAni tubhyaM kaM ghR^itaM na juhva Asani |sa deveShu pra chikiddhi tvaM hyasi pUrvyaH shivo dUto vivasvato nabhantAmanyake same || 8.39.3
tattadagnirvayo dadhe yathAyathA kR^ipaNyati |UrjAhutirvasUnAM shaM cha yoshcha mayo dadhe vishvasyai devahUtyai nabhantAmanyake same || 8.39.4
sa chiketa sahIyasAgnishchitreNa karmaNA |sa hotA shashvatInAM dakShiNAbhirabhIvR^ita inoti cha pratIvyaM nabhantAmanyake same || 8.39.5
agnirjAtA devAnAmagnirveda martAnAmapIchyam |agniH sa draviNodA agnirdvArA vyUrNute svAhuto navIyasA nabhantAmanyake same || 8.39.6
agnirdeveShu saMvasuH sa vikShu yaj~niyAsvA |sa mudA kAvyA puru vishvaM bhUmeva puShyati devo deveShu yaj~niyo nabhantAmanyake same || 8.39.7
yo agniH saptamAnuShaH shrito vishveShu sindhuShu |tamAganma tripastyaM mandhAturdasyuhantamamagniM yaj~neShu pUrvyaM nabhantAmanyake same || 8.39.8
agnistrINi tridhAtUnyA kSheti vidathA kaviH |sa trI.NrekAdashA.N iha yakShachcha piprayachcha no vipro dUtaH pariShkR^ito nabhantAmanyake same || 8.39.9
tvaM no agna AyuShu tvaM deveShu pUrvya vasva eka irajyasi |tvAmApaH parisrutaH pari yanti svasetavo nabhantAmanyake same || 8.39.10

indrAgnI yuvaM su naH sahantA dAsatho rayim |yena dR^iLhA samatsvA vILu chitsAhiShImahyagnirvaneva vAta innabhantAmanyake same || 8.40.1
nahi vAM vavrayAmahe.athendramidyajAmahe shaviShThaM nR^iNAM naram |sa naH kadA chidarvatA gamadA vAjasAtaye gamadA medhasAtaye nabhantAmanyake same || 8.40.2
tA hi madhyaM bharANAmindrAgnI adhikShitaH |tA u kavitvanA kavI pR^ichChyamAnA sakhIyate saM dhItamashnutaM narA nabhantAmanyake same || 8.40.3
abhyarcha nabhAkavadindrAgnI yajasA girA |yayorvishvamidaM jagadiyaM dyauH pR^ithivI mahyupasthe bibhR^ito vasu nabhantAmanyake same || 8.40.4
pra brahmANi nabhAkavadindrAgnibhyAmirajyata |yA saptabudhnamarNavaM jihmabAramaporNuta indra IshAna ojasA nabhantAmanyake same || 8.40.5
api vR^ishcha purANavadvratateriva guShpitamojo dAsasya dambhaya |vayaM tadasya sambhR^itaM vasvindreNa vi bhajemahi nabhantAmanyake same || 8.40.6
yadindrAgnI janA ime vihvayante tanA girA |asmAkebhirnR^ibhirvayaM sAsahyAma pR^itanyato vanuyAma vanuShyato nabhantAmanyake same || 8.40.7
yA nu shvetAvavo diva uchcharAta upa dyubhiH |indrAgnyoranu vratamuhAnA yanti sindhavo yAnsIM bandhAdamu~nchatAM nabhantAmanyake same || 8.40.8
pUrvIShTa indropamAtayaH pUrvIruta prashastayaH sUno hinvasya harivaH |vasvo vIrasyApR^icho yA nu sAdhanta no dhiyo nabhantAmanyake same || 8.40.9
taM shishItA suvR^iktibhistveShaM satvAnamR^igmiyam |uto nu chidya ojasA shuShNasyANDAni bhedati jeShatsvarvatIrapo nabhantAmanyake same || 8.40.10
taM shishItA svadhvaraM satyaM satvAnamR^itviyam |uto nu chidya ohata ANDA shuShNasya bhedatyajaiH svarvatIrapo nabhantAmanyake same || 8.40.11
evendrAgnibhyAM pitR^ivannavIyo mandhAtR^ivada~NgirasvadavAchi |tridhAtunA sharmaNA pAtamasmAnvayaM syAma patayo rayINAm || 8.40.12

asmA U Shu prabhUtaye varuNAya marudbhyo.archA viduShTarebhyaH |yo dhItA mAnuShANAM pashvo gA iva rakShati nabhantAmanyake same || 8.41.1
tamU Shu samanA girA pitR^INAM cha manmabhiH |nAbhAkasya prashastibhiryaH sindhUnAmupodaye saptasvasA sa madhyamo nabhantAmanyake same || 8.41.2
sa kShapaH pari Shasvaje nyusro mAyayA dadhe sa vishvaM pari darshataH |tasya venIranu vratamuShastisro avardhayannabhantAmanyake same || 8.41.3
yaH kakubho nidhArayaH pR^ithivyAmadhi darshataH |sa mAtA pUrvyaM padaM tadvaruNasya saptyaM sa hi gopA iveryo nabhantAmanyake same || 8.41.4
yo dhartA bhuvanAnAM ya usrANAmapIchyA veda nAmAni guhyA |sa kaviH kAvyA puru rUpaM dyauriva puShyati nabhantAmanyake same || 8.41.5
yasminvishvAni kAvyA chakre nAbhiriva shritA |tritaM jUtI saparyata vraje gAvo na saMyuje yuje ashvA.N ayukShata nabhantAmanyake same || 8.41.6
ya Asvatka Ashaye vishvA jAtAnyeShAm |pari dhAmAni marmR^ishadvaruNasya puro gaye vishve devA anu vrataM nabhantAmanyake same || 8.41.7
sa samudro apIchyasturo dyAmiva rohati ni yadAsu yajurdadhe |sa mAyA archinA padAstR^iNAnnAkamAruhannabhantAmanyake same || 8.41.8
yasya shvetA vichakShaNA tisro bhUmIradhikShitaH |triruttarANi papraturvaruNasya dhruvaM sadaH sa saptAnAmirajyati nabhantAmanyake same || 8.41.9
yaH shvetA.N adhinirNijashchakre kR^iShNA.N anu vratA |sa dhAma pUrvyaM mame yaH skambhena vi rodasI ajo na dyAmadhArayannabhantAmanyake same || 8.41.10

astabhnAddyAmasuro vishvavedA amimIta varimANaM pR^ithivyAH |AsIdadvishvA bhuvanAni samrADvishvettAni varuNasya vratAni || 8.42.1
evA vandasva varuNaM bR^ihantaM namasyA dhIramamR^itasya gopAm |sa naH sharma trivarUthaM vi yaMsatpAtaM no dyAvApR^ithivI upasthe || 8.42.2
imAM dhiyaM shikShamANasya deva kratuM dakShaM varuNa saM shishAdhi |yayAti vishvA duritA tarema sutarmANamadhi nAvaM ruhema || 8.42.3
A vAM grAvANo ashvinA dhIbhirviprA achuchyavuH |nAsatyA somapItaye nabhantAmanyake same || 8.42.4
yathA vAmatrirashvinA gIrbhirvipro ajohavIt |nAsatyA somapItaye nabhantAmanyake same || 8.42.5
evA vAmahva Utaye yathAhuvanta medhirAH |nAsatyA somapItaye nabhantAmanyake same || 8.42.6

ime viprasya vedhaso.agnerastR^itayajvanaH |giraH stomAsa Irate || 8.43.1
asmai te pratiharyate jAtavedo vicharShaNe |agne janAmi suShTutim || 8.43.2
ArokA iva ghedaha tigmA agne tava tviShaH |dadbhirvanAni bapsati || 8.43.3
harayo dhUmaketavo vAtajUtA upa dyavi |yatante vR^ithagagnayaH || 8.43.4
ete tye vR^ithagagnaya iddhAsaH samadR^ikShata |uShasAmiva ketavaH || 8.43.5
kR^iShNA rajAMsi patsutaH prayANe jAtavedasaH |agniryadrodhati kShami || 8.43.6
dhAsiM kR^iNvAna oShadhIrbapsadagnirna vAyati |punaryantaruNIrapi || 8.43.7
jihvAbhiraha nannamadarchiShA ja~njaNAbhavan |agnirvaneShu rochate || 8.43.8
apsvagne sadhiShTava sauShadhIranu rudhyase |garbhe sa~njAyase punaH || 8.43.9
udagne tava tadghR^itAdarchI rochata Ahutam |niMsAnaM juhvo mukhe || 8.43.10
ukShAnnAya vashAnnAya somapR^iShThAya vedhase |stomairvidhemAgnaye || 8.43.11
uta tvA namasA vayaM hotarvareNyakrato |agne samidbhirImahe || 8.43.12
uta tvA bhR^iguvachChuche manuShvadagna Ahuta |a~NgirasvaddhavAmahe || 8.43.13
tvaM hyagne agninA vipro vipreNa sansatA |sakhA sakhyA samidhyase || 8.43.14
sa tvaM viprAya dAshuShe rayiM dehi sahasriNam |agne vIravatImiSham || 8.43.15
agne bhrAtaH sahaskR^ita rohidashva shuchivrata |imaM stomaM juShasva me || 8.43.16
uta tvAgne mama stuto vAshrAya pratiharyate |goShThaM gAva ivAshata || 8.43.17
tubhyaM tA a~Ngirastama vishvAH sukShitayaH pR^ithak |agne kAmAya yemire || 8.43.18
agniM dhIbhirmanIShiNo medhirAso vipashchitaH |admasadyAya hinvire || 8.43.19
taM tvAmajmeShu vAjinaM tanvAnA agne adhvaram |vahniM hotAramILate || 8.43.20
purutrA hi sadR^i~N~Nasi visho vishvA anu prabhuH |samatsu tvA havAmahe || 8.43.21
tamILiShva ya Ahuto.agnirvibhrAjate ghR^itaiH |imaM naH shR^iNavaddhavam || 8.43.22
taM tvA vayaM havAmahe shR^iNvantaM jAtavedasam |agne ghnantamapa dviShaH || 8.43.23
vishAM rAjAnamadbhutamadhyakShaM dharmaNAmimam |agnimILe sa u shravat || 8.43.24
agniM vishvAyuvepasaM maryaM na vAjinaM hitam |saptiM na vAjayAmasi || 8.43.25
ghnanmR^idhrANyapa dviSho dahanrakShAMsi vishvahA |agne tigmena dIdihi || 8.43.26
yaM tvA janAsa indhate manuShvada~Ngirastama |agne sa bodhi me vachaH || 8.43.27
yadagne divijA asyapsujA vA sahaskR^ita |taM tvA gIrbhirhavAmahe || 8.43.28
tubhyaM ghette janA ime vishvAH sukShitayaH pR^ithak |dhAsiM hinvantyattave || 8.43.29
te ghedagne svAdhyo.ahA vishvA nR^ichakShasaH |tarantaH syAma durgahA || 8.43.30
agniM mandraM purupriyaM shIraM pAvakashochiSham |hR^idbhirmandrebhirImahe || 8.43.31
sa tvamagne vibhAvasuH sR^ijansUryo na rashmibhiH |shardhantamAMsi jighnase || 8.43.32
tatte sahasva Imahe dAtraM yannopadasyati |tvadagne vAryaM vasu || 8.43.33

samidhAgniM duvasyata ghR^itairbodhayatAtithim |AsminhavyA juhotana || 8.44.1
agne stomaM juShasva me vardhasvAnena manmanA |prati sUktAni harya naH || 8.44.2
agniM dUtaM puro dadhe havyavAhamupa bruve |devA.N A sAdayAdiha || 8.44.3
utte bR^ihanto archayaH samidhAnasya dIdivaH |agne shukrAsa Irate || 8.44.4
upa tvA juhvo mama ghR^itAchIryantu haryata |agne havyA juShasva naH || 8.44.5
mandraM hotAramR^itvijaM chitrabhAnuM vibhAvasum |agnimILe sa u shravat || 8.44.6
pratnaM hotAramIDyaM juShTamagniM kavikratum |adhvarANAmabhishriyam || 8.44.7
juShANo a~NgirastamemA havyAnyAnuShak |agne yaj~naM naya R^ituthA || 8.44.8
samidhAna u santya shukrashocha ihA vaha |chikitvAndaivyaM janam || 8.44.9
vipraM hotAramadruhaM dhUmaketuM vibhAvasum |yaj~nAnAM ketumImahe || 8.44.10
agne ni pAhi nastvaM prati Shma deva rIShataH |bhindhi dveShaH sahaskR^ita || 8.44.11
agniH pratnena manmanA shumbhAnastanvaM svAm |kavirvipreNa vAvR^idhe || 8.44.12
Urjo napAtamA huve.agniM pAvakashochiSham |asminyaj~ne svadhvare || 8.44.13
sa no mitramahastvamagne shukreNa shochiShA |devairA satsi barhiShi || 8.44.14
yo agniM tanvo dame devaM martaH saparyati |tasmA iddIdayadvasu || 8.44.15
agnirmUrdhA divaH kakutpatiH pR^ithivyA ayam |apAM retAMsi jinvati || 8.44.16
udagne shuchayastava shukrA bhrAjanta Irate |tava jyotIMShyarchayaH || 8.44.17
IshiShe vAryasya hi dAtrasyAgne svarpatiH |stotA syAM tava sharmaNi || 8.44.18
tvAmagne manIShiNastvAM hinvanti chittibhiH |tvAM vardhantu no giraH || 8.44.19
adabdhasya svadhAvato dUtasya rebhataH sadA |agneH sakhyaM vR^iNImahe || 8.44.20
agniH shuchivratatamaH shuchirvipraH shuchiH kaviH |shuchI rochata AhutaH || 8.44.21
uta tvA dhItayo mama giro vardhantu vishvahA |agne sakhyasya bodhi naH || 8.44.22
yadagne syAmahaM tvaM tvaM vA ghA syA aham |syuShTe satyA ihAshiShaH || 8.44.23
vasurvasupatirhi kamasyagne vibhAvasuH |syAma te sumatAvapi || 8.44.24
agne dhR^itavratAya te samudrAyeva sindhavaH |giro vAshrAsa Irate || 8.44.25
yuvAnaM vishpatiM kaviM vishvAdaM puruvepasam |agniM shumbhAmi manmabhiH || 8.44.26
yaj~nAnAM rathye vayaM tigmajambhAya vILave |stomairiShemAgnaye || 8.44.27
ayamagne tve api jaritA bhUtu santya |tasmai pAvaka mR^iLaya || 8.44.28
dhIro hyasyadmasadvipro na jAgR^iviH sadA |agne dIdayasi dyavi || 8.44.29
purAgne duritebhyaH purA mR^idhrebhyaH kave |pra Na Ayurvaso tira || 8.44.30

A ghA ye agnimindhate stR^iNanti barhirAnuShak |yeShAmindro yuvA sakhA || 8.45.1
bR^ihannididhma eShAM bhUri shastaM pR^ithuH svaruH |yeShAmindro yuvA sakhA || 8.45.2
ayuddha idyudhA vR^itaM shUra Ajati satvabhiH |yeShAmindro yuvA sakhA || 8.45.3
A bundaM vR^itrahA dade jAtaH pR^ichChadvi mAtaram |ka ugrAH ke ha shR^iNvire || 8.45.4
prati tvA shavasI vadadgirAvapso na yodhiShat |yaste shatrutvamAchake || 8.45.5
uta tvaM maghava~nChR^iNu yaste vaShTi vavakShi tat |yadvILayAsi vILu tat || 8.45.6
yadAjiM yAtyAjikR^idindraH svashvayurupa |rathItamo rathInAm || 8.45.7
vi Shu vishvA abhiyujo vajrinviShvagyathA vR^iha |bhavA naH sushravastamaH || 8.45.8
asmAkaM su rathaM pura indraH kR^iNotu sAtaye |na yaM dhUrvanti dhUrtayaH || 8.45.9
vR^ijyAma te pari dviSho.araM te shakra dAvane |gamemedindra gomataH || 8.45.10
shanaishchidyanto adrivo.ashvAvantaH shatagvinaH |vivakShaNA anehasaH || 8.45.11
UrdhvA hi te divedive sahasrA sUnR^itA shatA |jaritR^ibhyo vimaMhate || 8.45.12
vidmA hi tvA dhanaMjayamindra dR^iLhA chidArujam |AdAriNaM yathA gayam || 8.45.13
kakuhaM chittvA kave mandantu dhR^iShNavindavaH |A tvA paNiM yadImahe || 8.45.14
yaste revA.N adAshuriH pramamarSha maghattaye |tasya no veda A bhara || 8.45.15
ima u tvA vi chakShate sakhAya indra sominaH |puShTAvanto yathA pashum || 8.45.16
uta tvAbadhiraM vayaM shrutkarNaM santamUtaye |dUrAdiha havAmahe || 8.45.17
yachChushrUyA imaM havaM durmarShaM chakriyA uta |bhaverApirno antamaH || 8.45.18
yachchiddhi te api vyathirjaganvAMso amanmahi |godA idindra bodhi naH || 8.45.19
A tvA rambhaM na jivrayo rarabhmA shavasaspate |ushmasi tvA sadhastha A || 8.45.20
stotramindrAya gAyata purunR^imNAya satvane |nakiryaM vR^iNvate yudhi || 8.45.21
abhi tvA vR^iShabhA sute sutaM sR^ijAmi pItaye |tR^impA vyashnuhI madam || 8.45.22
mA tvA mUrA aviShyavo mopahasvAna A dabhan |mAkIM brahmadviSho vanaH || 8.45.23
iha tvA goparINasA mahe mandantu rAdhase |saro gauro yathA piba || 8.45.24
yA vR^itrahA parAvati sanA navA cha chuchyuve |tA saMsatsu pra vochata || 8.45.25
apibatkadruvaH sutamindraH sahasrabAhve |atrAdediShTa pauMsyam || 8.45.26
satyaM tatturvashe yadau vidAno ahnavAyyam |vyAnaT turvaNe shami || 8.45.27
taraNiM vo janAnAM tradaM vAjasya gomataH |samAnamu pra shaMsiSham || 8.45.28
R^ibhukShaNaM na vartava uktheShu tugryAvR^idham |indraM some sachA sute || 8.45.29
yaH kR^intadidvi yonyaM trishokAya giriM pR^ithum |gobhyo gAtuM niretave || 8.45.30
yaddadhiShe manasyasi mandAnaH prediyakShasi |mA tatkarindra mR^iLaya || 8.45.31
dabhraM chiddhi tvAvataH kR^itaM shR^iNve adhi kShami |jigAtvindra te manaH || 8.45.32
tavedu tAH sukIrtayo.asannuta prashastayaH |yadindra mR^iLayAsi naH || 8.45.33
mA na ekasminnAgasi mA dvayoruta triShu |vadhIrmA shUra bhUriShu || 8.45.34
bibhayA hi tvAvata ugrAdabhiprabha~NgiNaH |dasmAdahamR^itIShahaH || 8.45.35
mA sakhyuH shUnamA vide mA putrasya prabhUvaso |AvR^itvadbhUtu te manaH || 8.45.36
ko nu maryA amithitaH sakhA sakhAyamabravIt |jahA ko asmadIShate || 8.45.37
evAre vR^iShabhA sute.asinvanbhUryAvayaH |shvaghnIva nivatA charan || 8.45.38
A ta etA vachoyujA harI gR^ibhNe sumadrathA |yadIM brahmabhya iddadaH || 8.45.39
bhindhi vishvA apa dviShaH pari bAdho jahI mR^idhaH |vasu spArhaM tadA bhara || 8.45.40
yadvILAvindra yatsthire yatparshAne parAbhR^itam |vasu spArhaM tadA bhara || 8.45.41
yasya te vishvamAnuSho bhUrerdattasya vedati |vasu spArhaM tadA bhara || 8.45.42

tvAvataH purUvaso vayamindra praNetaH |smasi sthAtarharINAm || 8.46.1
tvAM hi satyamadrivo vidma dAtAramiShAm |vidma dAtAraM rayINAm || 8.46.2
A yasya te mahimAnaM shatamUte shatakrato |gIrbhirgR^iNanti kAravaH || 8.46.3
sunItho ghA sa martyo yaM maruto yamaryamA |mitraH pAntyadruhaH || 8.46.4
dadhAno gomadashvavatsuvIryamAdityajUta edhate |sadA rAyA puruspR^ihA || 8.46.5
tamindraM dAnamImahe shavasAnamabhIrvam |IshAnaM rAya Imahe || 8.46.6
tasminhi santyUtayo vishvA abhIravaH sachA |tamA vahantu saptayaH purUvasuM madAya harayaH sutam || 8.46.7
yaste mado vareNyo ya indra vR^itrahantamaH |ya AdadiH svarnR^ibhiryaH pR^itanAsu duShTaraH || 8.46.8
yo duShTaro vishvavAra shravAyyo vAjeShvasti tarutA |sa naH shaviShTha savanA vaso gahi gamema gomati vraje || 8.46.9
gavyo Shu No yathA purAshvayota rathayA |varivasya mahAmaha || 8.46.10
nahi te shUra rAdhaso.antaM vindAmi satrA |dashasyA no maghavannU chidadrivo dhiyo vAjebhirAvitha || 8.46.11
ya R^iShvaH shrAvayatsakhA vishvetsa veda janimA puruShTutaH |taM vishve mAnuShA yugendraM havante taviShaM yatasruchaH || 8.46.12
sa no vAjeShvavitA purUvasuH puraHsthAtA maghavA vR^itrahA bhuvat || 8.46.13
abhi vo vIramandhaso madeShu gAya girA mahA vichetasam |indraM nAma shrutyaM shAkinaM vacho yathA || 8.46.14
dadI rekNastanve dadirvasu dadirvAjeShu puruhUta vAjinam |nUnamatha || 8.46.15
vishveShAmirajyantaM vasUnAM sAsahvAMsaM chidasya varpasaH |kR^ipayato nUnamatyatha || 8.46.16
mahaH su vo aramiShe stavAmahe mILhuShe araMgamAya jagmaye |yaj~nebhirgIrbhirvishvamanuShAM marutAmiyakShasi gAye tvA namasA girA || 8.46.17
ye pAtayante ajmabhirgirINAM snubhireShAm |yaj~naM mahiShvaNInAM sumnaM tuviShvaNInAM prAdhvare || 8.46.18
prabha~NgaM durmatInAmindra shaviShThA bhara |rayimasmabhyaM yujyaM chodayanmate jyeShThaM chodayanmate || 8.46.19
sanitaH susanitarugra chitra chetiShTha sUnR^ita |prAsahA samrAT sahuriM sahantaM bhujyuM vAjeShu pUrvyam || 8.46.20
A sa etu ya IvadA.N adevaH pUrtamAdade |yathA chidvasho ashvyaH pR^ithushravasi kAnIte.asyA vyuShyAdade || 8.46.21
ShaShTiM sahasrAshvyasyAyutAsanamuShTrAnAM viMshatiM shatA |dasha shyAvInAM shatA dasha tryaruShINAM dasha gavAM sahasrA || 8.46.22
dasha shyAvA R^idhadrayo vItavArAsa AshavaH |mathrA nemiM ni vAvR^ituH || 8.46.23
dAnAsaH pR^ithushravasaH kAnItasya surAdhasaH |rathaM hiraNyayaM dadanmaMhiShThaH sUrirabhUdvarShiShThamakR^ita shravaH || 8.46.24
A no vAyo mahe tane yAhi makhAya pAjase |vayaM hi te chakR^imA bhUri dAvane sadyashchinmahi dAvane || 8.46.25
yo ashvebhirvahate vasta usrAstriH sapta saptatInAm |ebhiH somebhiH somasudbhiH somapA dAnAya shukrapUtapAH || 8.46.26
yo ma imaM chidu tmanAmandachchitraM dAvane |araTve akShe nahuShe sukR^itvani sukR^ittarAya sukratuH || 8.46.27
uchathye vapuShi yaH svarALuta vAyo ghR^itasnAH |ashveShitaM rajeShitaM shuneShitaM prAjma tadidaM nu tat || 8.46.28
adha priyamiShirAya ShaShTiM sahasrAsanam |ashvAnAminna vR^iShNAm || 8.46.29
gAvo na yUthamupa yanti vadhraya upa mA yanti vadhrayaH || 8.46.30
adha yachchArathe gaNe shatamuShTrA.N achikradat |adha shvitneShu viMshatiM shatA || 8.46.31
shataM dAse balbUthe viprastarukSha A dade |te te vAyavime janA madantIndragopA madanti devagopAH || 8.46.32
adha syA yoShaNA mahI pratIchI vashamashvyam |adhirukmA vi nIyate || 8.46.33

mahi vo mahatAmavo varuNa mitra dAshuShe |yamAdityA abhi druho rakShathA nemaghaM nashadanehaso va UtayaH suUtayo va UtayaH || 8.47.1
vidA devA aghAnAmAdityAso apAkR^itim |pakShA vayo yathopari vyasme sharma yachChatAnehaso va UtayaH suUtayo va UtayaH || 8.47.2
vyasme adhi sharma tatpakShA vayo na yantana |vishvAni vishvavedaso varUthyA manAmahe.anehaso va UtayaH suUtayo va UtayaH || 8.47.3
yasmA arAsata kShayaM jIvAtuM cha prachetasaH |manorvishvasya ghedima AdityA rAya Ishate.anehaso va UtayaH suUtayo va UtayaH || 8.47.4
pari No vR^iNajannaghA durgANi rathyo yathA |syAmedindrasya sharmaNyAdityAnAmutAvasyanehaso va UtayaH suUtayo va UtayaH || 8.47.5
parihvR^itedanA jano yuShmAdattasya vAyati |devA adabhramAsha vo yamAdityA ahetanAnehaso va UtayaH suUtayo va UtayaH || 8.47.6
na taM tigmaM chana tyajo na drAsadabhi taM guru |yasmA u sharma sapratha AdityAso arAdhvamanehaso va UtayaH suUtayo va UtayaH || 8.47.7
yuShme devA api Shmasi yudhyanta iva varmasu |yUyaM maho na enaso yUyamarbhAduruShyatAnehaso va UtayaH suUtayo va UtayaH || 8.47.8
aditirna uruShyatvaditiH sharma yachChatu |mAtA mitrasya revato.aryamNo varuNasya chAnehaso va UtayaH suUtayo va UtayaH || 8.47.9
yaddevAH sharma sharaNaM yadbhadraM yadanAturam |tridhAtu yadvarUthyaM tadasmAsu vi yantanAnehaso va UtayaH suUtayo va UtayaH || 8.47.10
AdityA ava hi khyatAdhi kUlAdiva spashaH |sutIrthamarvato yathAnu no neShathA sugamanehaso va UtayaH suUtayo va UtayaH || 8.47.11
neha bhadraM rakShasvine nAvayai nopayA uta |gave cha bhadraM dhenave vIrAya cha shravasyate.anehaso va UtayaH suUtayo va UtayaH || 8.47.12
yadAviryadapIchyaM devAso asti duShkR^itam |trite tadvishvamAptya Are asmaddadhAtanAnehaso va UtayaH suUtayo va UtayaH || 8.47.13
yachcha goShu duShShvapnyaM yachchAsme duhitardivaH |tritAya tadvibhAvaryAptyAya parA vahAnehaso va UtayaH suUtayo va UtayaH || 8.47.14
niShkaM vA ghA kR^iNavate srajaM vA duhitardivaH |trite duShShvapnyaM sarvamAptye pari dadmasyanehaso va UtayaH suUtayo va UtayaH || 8.47.15
tadannAya tadapase taM bhAgamupaseduShe |tritAya cha dvitAya choSho duShShvapnyaM vahAnehaso va UtayaH suUtayo va UtayaH || 8.47.16
yathA kalAM yathA shaphaM yatha R^iNaM saMnayAmasi |evA duShShvapnyaM sarvamAptye saM nayAmasyanehaso va UtayaH suUtayo va UtayaH || 8.47.17
ajaiShmAdyAsanAma chAbhUmAnAgaso vayam |uSho yasmAdduShShvapnyAdabhaiShmApa taduchChatvanehaso va UtayaH suUtayo va UtayaH || 8.47.18

svAdorabhakShi vayasaH sumedhAH svAdhyo varivovittarasya |vishve yaM devA uta martyAso madhu bruvanto abhi saMcharanti || 8.48.1
antashcha prAgA aditirbhavAsyavayAtA haraso daivyasya |indavindrasya sakhyaM juShANaH shrauShTIva dhuramanu rAya R^idhyAH || 8.48.2
apAma somamamR^itA abhUmAganma jyotiravidAma devAn |kiM nUnamasmAnkR^iNavadarAtiH kimu dhUrtiramR^ita martyasya || 8.48.3
shaM no bhava hR^ida A pIta indo piteva soma sUnave sushevaH |sakheva sakhya urushaMsa dhIraH pra Na AyurjIvase soma tArIH || 8.48.4
ime mA pItA yashasa uruShyavo rathaM na gAvaH samanAha parvasu |te mA rakShantu visrasashcharitrAduta mA srAmAdyavayantvindavaH || 8.48.5
agniM na mA mathitaM saM didIpaH pra chakShaya kR^iNuhi vasyaso naH |athA hi te mada A soma manye revA.N iva pra charA puShTimachCha || 8.48.6
iShireNa te manasA sutasya bhakShImahi pitryasyeva rAyaH |soma rAjanpra Na AyUMShi tArIrahAnIva sUryo vAsarANi || 8.48.7
soma rAjanmR^iLayA naH svasti tava smasi vratyAstasya viddhi |alarti dakSha uta manyurindo mA no aryo anukAmaM parA dAH || 8.48.8
tvaM hi nastanvaH soma gopA gAtregAtre niShasatthA nR^ichakShAH |yatte vayaM praminAma vratAni sa no mR^iLa suShakhA deva vasyaH || 8.48.9
R^idUdareNa sakhyA sacheya yo mA na riShyeddharyashva pItaH |ayaM yaH somo nyadhAyyasme tasmA indraM pratiramemyAyuH || 8.48.10
apa tyA asthuranirA amIvA niratrasantamiShIchIrabhaiShuH |A somo asmA.N aruhadvihAyA aganma yatra pratiranta AyuH || 8.48.11
yo na induH pitaro hR^itsu pIto.amartyo martyA.N Avivesha |tasmai somAya haviShA vidhema mR^iLIke asya sumatau syAma || 8.48.12
tvaM soma pitR^ibhiH saMvidAno.anu dyAvApR^ithivI A tatantha |tasmai ta indo haviShA vidhema vayaM syAma patayo rayINAm || 8.48.13
trAtAro devA adhi vochatA no mA no nidrA Ishata mota jalpiH |vayaM somasya vishvaha priyAsaH suvIrAso vidathamA vadema || 8.48.14
tvaM naH soma vishvato vayodhAstvaM svarvidA vishA nR^ichakShAH |tvaM na inda UtibhiH sajoShAH pAhi pashchAtAduta vA purastAt || 8.48.15

abhi pra vaH surAdhasamindramarcha yathA vide |yo jaritR^ibhyo maghavA purUvasuH sahasreNeva shikShati || 8.49.1
shatAnIkeva pra jigAti dhR^iShNuyA hanti vR^itrANi dAshuShe |gireriva pra rasA asya pinvire datrANi purubhojasaH || 8.49.2
A tvA sutAsa indavo madA ya indra girvaNaH |Apo na vajrinnanvokyaM saraH pR^iNanti shUra rAdhase || 8.49.3
anehasaM prataraNaM vivakShaNaM madhvaH svAdiShThamIM piba |A yathA mandasAnaH kirAsi naH pra kShudreva tmanA dhR^iShat || 8.49.4
A naH stomamupa dravaddhiyAno ashvo na sotR^ibhiH |yaM te svadhAvansvadayanti dhenava indra kaNveShu rAtayaH || 8.49.5
ugraM na vIraM namasopa sedima vibhUtimakShitAvasum |udrIva vajrinnavato na si~nchate kSharantIndra dhItayaH || 8.49.6
yaddha nUnaM yadvA yaj~ne yadvA pR^ithivyAmadhi |ato no yaj~namAshubhirmahemata ugra ugrebhirA gahi || 8.49.7
ajirAso harayo ye ta Ashavo vAtA iva prasakShiNaH |yebhirapatyaM manuShaH parIyase yebhirvishvaM svardR^ishe || 8.49.8
etAvatasta Imaha indra sumnasya gomataH |yathA prAvo maghavanmedhyAtithiM yathA nIpAtithiM dhane || 8.49.9
yathA kaNve maghavantrasadasyavi yathA pakthe dashavraje |yathA gosharye asanorR^ijishvanIndra gomaddhiraNyavat || 8.49.10

pra su shrutaM surAdhasamarchA shakramabhiShTaye |yaH sunvate stuvate kAmyaM vasu sahasreNeva maMhate || 8.50.1
shatAnIkA hetayo asya duShTarA indrasya samiSho mahIH |girirna bhujmA maghavatsu pinvate yadIM sutA amandiShuH || 8.50.2
yadIM sutAsa indavo.abhi priyamamandiShuH |Apo na dhAyi savanaM ma A vaso dughA ivopa dAshuShe || 8.50.3
anehasaM vo havamAnamUtaye madhvaH kSharanti dhItayaH |A tvA vaso havamAnAsa indava upa stotreShu dadhire || 8.50.4
A naH some svadhvara iyAno atyo na toshate |yaM te svadAvansvadanti gUrtayaH paure Chandayase havam || 8.50.5
pra vIramugraM vivichiM dhanaspR^itaM vibhUtiM rAdhaso mahaH |udrIva vajrinnavato vasutvanA sadA pIpetha dAshuShe || 8.50.6
yaddha nUnaM parAvati yadvA pR^ithivyAM divi |yujAna indra haribhirmahemata R^iShva R^iShvebhirA gahi || 8.50.7
rathirAso harayo ye te asridha ojo vAtasya piprati |yebhirni dasyuM manuSho nighoShayo yebhiH svaH parIyase || 8.50.8
etAvataste vaso vidyAma shUra navyasaH |yathA prAva etashaM kR^itvye dhane yathA vashaM dashavraje || 8.50.9
yathA kaNve maghavanmedhe adhvare dIrghanIthe damUnasi |yathA gosharye asiShAso adrivo mayi gotraM harishriyam || 8.50.10

yathA manau sAMvaraNau somamindrApibaH sutam |nIpAtithau maghavanmedhyAtithau puShTigau shruShTigau sachA || 8.51.1
pArShadvANaH praskaNvaM samasAdayachChayAnaM jivrimuddhitam |sahasrANyasiShAsadgavAmR^iShistvoto dasyave vR^ikaH || 8.51.2
ya ukthebhirna vindhate chikidya R^iShichodanaH |indraM tamachChA vada navyasyA matyariShyantaM na bhojase || 8.51.3
yasmA arkaM saptashIrShANamAnR^ichustridhAtumuttame pade |sa tvimA vishvA bhuvanAni chikradadAdijjaniShTa pauMsyam || 8.51.4
yo no dAtA vasUnAmindraM taM hUmahe vayam |vidmA hyasya sumatiM navIyasIM gamema gomati vraje || 8.51.5
yasmai tvaM vaso dAnAya shikShasi sa rAyaspoShamashnute |taM tvA vayaM maghavannindra girvaNaH sutAvanto havAmahe || 8.51.6
kadA chana starIrasi nendra sashchasi dAshuShe |upopennu maghavanbhUya innu te dAnaM devasya pR^ichyate || 8.51.7
pra yo nanakShe abhyojasA kriviM vadhaiH shuShNaM nighoShayan |yadedastambhItprathayannamUM divamAdijjaniShTa pArthivaH || 8.51.8
yasyAyaM vishva Aryo dAsaH shevadhipA ariH |tirashchidarye rushame parIravi tubhyetso ajyate rayiH || 8.51.9
turaNyavo madhumantaM ghR^itashchutaM viprAso arkamAnR^ichuH |asme rayiH paprathe vR^iShNyaM shavo.asme suvAnAsa indavaH || 8.51.10

yathA manau vivasvati somaM shakrApibaH sutam |yathA trite Chanda indra jujoShasyAyau mAdayase sachA || 8.52.1
pR^iShadhre medhye mAtarishvanIndra suvAne amandathAH |yathA somaM dashashipre dashoNye syUmarashmAvR^ijUnasi || 8.52.2
ya ukthA kevalA dadhe yaH somaM dhR^iShitApibat |yasmai viShNustrINi padA vichakrama upa mitrasya dharmabhiH || 8.52.3
yasya tvamindra stomeShu chAkano vAje vAji~nChatakrato |taM tvA vayaM sudughAmiva goduho juhUmasi shravasyavaH || 8.52.4
yo no dAtA sa naH pitA mahA.N ugra IshAnakR^it |ayAmannugro maghavA purUvasurgorashvasya pra dAtu naH || 8.52.5
yasmai tvaM vaso dAnAya maMhase sa rAyaspoShaminvati |vasUyavo vasupatiM shatakratuM stomairindraM havAmahe || 8.52.6
kadA chana pra yuchChasyubhe ni pAsi janmanI |turIyAditya havanaM ta indriyamA tasthAvamR^itaM divi || 8.52.7
yasmai tvaM maghavannindra girvaNaH shikSho shikShasi dAshuShe |asmAkaM gira uta suShTutiM vaso kaNvavachChR^iNudhI havam || 8.52.8
astAvi manma pUrvyaM brahmendrAya vochata |pUrvIrR^itasya bR^ihatIranUShata stoturmedhA asR^ikShata || 8.52.9
samindro rAyo bR^ihatIradhUnuta saM kShoNI samu sUryam |saM shukrAsaH shuchayaH saM gavAshiraH somA indramamandiShuH || 8.52.10

upamaM tvA maghonAM jyeShThaM cha vR^iShabhANAm |pUrbhittamaM maghavannindra govidamIshAnaM rAya Imahe || 8.53.1
ya AyuM kutsamatithigvamardayo vAvR^idhAno divedive |taM tvA vayaM haryashvaM shatakratuM vAjayanto havAmahe || 8.53.2
A no vishveShAM rasaM madhvaH si~nchantvadrayaH |ye parAvati sunvire janeShvA ye arvAvatIndavaH || 8.53.3
vishvA dveShAMsi jahi chAva chA kR^idhi vishve sanvantvA vasu |shIShTeShu chitte madirAso aMshavo yatrA somasya tR^impasi || 8.53.4
indra nedIya edihi mitamedhAbhirUtibhiH |A shaMtama shaMtamAbhirabhiShTibhirA svApe svApibhiH || 8.53.5
AjituraM satpatiM vishvacharShaNiM kR^idhi prajAsvAbhagam |pra sU tirA shachIbhirye ta ukthinaH kratuM punata AnuShak || 8.53.6
yaste sAdhiShTho.avase te syAma bhareShu te |vayaM hotrAbhiruta devahUtibhiH sasavAMso manAmahe || 8.53.7
ahaM hi te harivo brahma vAjayurAjiM yAmi sadotibhiH |tvAmideva tamame samashvayurgavyuragre mathInAm || 8.53.8

etatta indra vIryaM gIrbhirgR^iNanti kAravaH |te stobhanta UrjamAvanghR^itashchutaM paurAso nakShandhItibhiH || 8.54.1
nakShanta indramavase sukR^ityayA yeShAM suteShu mandase |yathA saMvarte amado yathA kR^isha evAsme indra matsva || 8.54.2
A no vishve sajoShaso devAso gantanopa naH |vasavo rudrA avase na A gama~nChR^iNvantu maruto havam || 8.54.3
pUShA viShNurhavanaM me sarasvatyavantu sapta sindhavaH |Apo vAtaH parvatAso vanaspatiH shR^iNotu pR^ithivI havam || 8.54.4
yadindra rAdho asti te mAghonaM maghavattama |tena no bodhi sadhamAdyo vR^idhe bhago dAnAya vR^itrahan || 8.54.5
Ajipate nR^ipate tvamiddhi no vAja A vakShi sukrato |vItI hotrAbhiruta devavItibhiH sasavAMso vi shR^iNvire || 8.54.6
santi hyarya AshiSha indra AyurjanAnAm |asmAnnakShasva maghavannupAvase dhukShasva pipyuShImiSham || 8.54.7
vayaM ta indra stomebhirvidhema tvamasmAkaM shatakrato |mahi sthUraM shashayaM rAdho ahrayaM praskaNvAya ni toshaya || 8.54.8

bhUrIdindrasya vIryaM vyakhyamabhyAyati |rAdhaste dasyave vR^ika || 8.55.1
shataM shvetAsa ukShaNo divi tAro na rochante |mahnA divaM na tastabhuH || 8.55.2
shataM veNU~nChataM shunaH shataM charmANi mlAtAni |shataM me balbajastukA aruShINAM chatuHshatam || 8.55.3
sudevAH stha kANvAyanA vayovayo vicharantaH |ashvAso na cha~Nkramata || 8.55.4
AditsAptasya charkirannAnUnasya mahi shravaH |shyAvIratidhvasanpathashchakShuShA chana saMnashe || 8.55.5

prati te dasyave vR^ika rAdho adarshyahrayam |dyaurna prathinA shavaH || 8.56.1
dasha mahyaM pautakrataH sahasrA dasyave vR^ikaH |nityAdrAyo amaMhata || 8.56.2
shataM me gardabhAnAM shatamUrNAvatInAm |shataM dAsA.N ati srajaH || 8.56.3
tatro api prANIyata pUtakratAyai vyaktA |ashvAnAminna yUthyAm || 8.56.4
achetyagnishchikiturhavyavAT sa sumadrathaH |agniH shukreNa shochiShA bR^ihatsUro arochata divi sUryo arochata || 8.56.5

yuvaM devA kratunA pUrvyeNa yuktA rathena taviShaM yajatrA |AgachChataM nAsatyA shachIbhiridaM tR^itIyaM savanaM pibAthaH || 8.57.1
yuvAM devAstraya ekAdashAsaH satyAH satyasya dadR^ishe purastAt |asmAkaM yaj~naM savanaM juShANA pAtaM somamashvinA dIdyagnI || 8.57.2
panAyyaM tadashvinA kR^itaM vAM vR^iShabho divo rajasaH pR^ithivyAH |sahasraM shaMsA uta ye gaviShTau sarvA.N ittA.N upa yAtA pibadhyai || 8.57.3
ayaM vAM bhAgo nihito yajatremA giro nAsatyopa yAtam |pibataM somaM madhumantamasme pra dAshvAMsamavataM shachIbhiH || 8.57.4

yamR^itvijo bahudhA kalpayantaH sachetaso yaj~namimaM vahanti |yo anUchAno brAhmaNo yukta AsItkA svittatra yajamAnasya saMvit || 8.58.1
eka evAgnirbahudhA samiddha ekaH sUryo vishvamanu prabhUtaH |ekaivoShAH sarvamidaM vi bhAtyekaM vA idaM vi babhUva sarvam || 8.58.2
jyotiShmantaM ketumantaM trichakraM sukhaM rathaM suShadaM bhUrivAram |chitrAmaghA yasya yoge.adhijaj~ne taM vAM huve ati riktaM pibadhyai || 8.58.3

imAni vAM bhAgadheyAni sisrata indrAvaruNA pra mahe suteShu vAm |yaj~neyaj~ne ha savanA bhuraNyatho yatsunvate yajamAnAya shikShathaH || 8.59.1
niShShidhvarIroShadhIrApa AstAmindrAvaruNA mahimAnamAshata |yA sisratU rajasaH pAre adhvano yayoH shatrurnakirAdeva ohate || 8.59.2
satyaM tadindrAvaruNA kR^ishasya vAM madhva UrmiM duhate sapta vANIH |tAbhirdAshvAMsamavataM shubhaspatI yo vAmadabdho abhi pAti chittibhiH || 8.59.3
ghR^itapruShaH saumyA jIradAnavaH sapta svasAraH sadana R^itasya |yA ha vAmindrAvaruNA ghR^itashchutastAbhirdhattaM yajamAnAya shikShatam || 8.59.4
avochAma mahate saubhagAya satyaM tveShAbhyAM mahimAnamindriyam |asmAnsvindrAvaruNA ghR^itashchutastribhiH sAptebhiravataM shubhaspatI || 8.59.5
indrAvaruNA yadR^iShibhyo manIShAM vAcho matiM shrutamadattamagre |yAni sthAnAnyasR^ijanta dhIrA yaj~naM tanvAnAstapasAbhyapashyam || 8.59.6
indrAvaruNA saumanasamadR^iptaM rAyaspoShaM yajamAneShu dhattam |prajAM puShTiM bhUtimasmAsu dhattaM dIrghAyutvAya pra tirataM na AyuH || 8.59.7

agna A yAhyagnibhirhotAraM tvA vR^iNImahe |A tvAmanaktu prayatA haviShmatI yajiShThaM barhirAsade || 8.60.1
achChA hi tvA sahasaH sUno a~NgiraH sruchashcharantyadhvare |Urjo napAtaM ghR^itakeshamImahe.agniM yaj~neShu pUrvyam || 8.60.2
agne kavirvedhA asi hotA pAvaka yakShyaH |mandro yajiShTho adhvareShvIDyo viprebhiH shukra manmabhiH || 8.60.3
adroghamA vahoshato yaviShThya devA.N ajasra vItaye |abhi prayAMsi sudhitA vaso gahi mandasva dhItibhirhitaH || 8.60.4
tvamitsaprathA asyagne trAtarR^itaskaviH |tvAM viprAsaH samidhAna dIdiva A vivAsanti vedhasaH || 8.60.5
shochA shochiShTha dIdihi vishe mayo rAsva stotre mahA.N asi |devAnAM sharmanmama santu sUrayaH shatrUShAhaH svagnayaH || 8.60.6
yathA chidvR^iddhamatasamagne saMjUrvasi kShami |evA daha mitramaho yo asmadhrugdurmanmA kashcha venati || 8.60.7
mA no martAya ripave rakShasvine mAghashaMsAya rIradhaH |asredhadbhistaraNibhiryaviShThya shivebhiH pAhi pAyubhiH || 8.60.8
pAhi no agna ekayA pAhyuta dvitIyayA |pAhi gIrbhistisR^ibhirUrjAM pate pAhi chatasR^ibhirvaso || 8.60.9
pAhi vishvasmAdrakShaso arAvNaH pra sma vAjeShu no.ava |tvAmiddhi nediShThaM devatAtaya ApiM nakShAmahe vR^idhe || 8.60.10
A no agne vayovR^idhaM rayiM pAvaka shaMsyam |rAsvA cha na upamAte puruspR^ihaM sunItI svayashastaram || 8.60.11
yena vaMsAma pR^itanAsu shardhatastaranto arya AdishaH |sa tvaM no vardha prayasA shachIvaso jinvA dhiyo vasuvidaH || 8.60.12
shishAno vR^iShabho yathAgniH shR^i~Nge davidhvat |tigmA asya hanavo na pratidhR^iShe sujambhaH sahaso yahuH || 8.60.13
nahi te agne vR^iShabha pratidhR^iShe jambhAso yadvitiShThase |sa tvaM no hotaH suhutaM haviShkR^idhi vaMsvA no vAryA puru || 8.60.14
sheShe vaneShu mAtroH saM tvA martAsa indhate |atandro havyA vahasi haviShkR^ita AdiddeveShu rAjasi || 8.60.15
sapta hotArastamidILate tvAgne sutyajamahrayam |bhinatsyadriM tapasA vi shochiShA prAgne tiShTha janA.N ati || 8.60.16
agnimagniM vo adhriguM huvema vR^iktabarhiShaH |agniM hitaprayasaH shashvatIShvA hotAraM charShaNInAm || 8.60.17
ketena sharmansachate suShAmaNyagne tubhyaM chikitvanA |iShaNyayA naH pururUpamA bhara vAjaM nediShThamUtaye || 8.60.18
agne jaritarvishpatistepAno deva rakShasaH |aproShivAngR^ihapatirmahA.N asi divaspAyurduroNayuH || 8.60.19
mA no rakSha A veshIdAghR^iNIvaso mA yAturyAtumAvatAm |parogavyUtyanirAmapa kShudhamagne sedha rakShasvinaH || 8.60.20

ubhayaM shR^iNavachcha na indro arvAgidaM vachaH |satrAchyA maghavA somapItaye dhiyA shaviShTha A gamat || 8.61.1
taM hi svarAjaM vR^iShabhaM tamojase dhiShaNe niShTatakShatuH |utopamAnAM prathamo ni ShIdasi somakAmaM hi te manaH || 8.61.2
A vR^iShasva purUvaso sutasyendrAndhasaH |vidmA hi tvA harivaH pR^itsu sAsahimadhR^iShTaM chiddadhR^iShvaNim || 8.61.3
aprAmisatya maghavantathedasadindra kratvA yathA vashaH |sanema vAjaM tava shiprinnavasA makShU chidyanto adrivaH || 8.61.4
shagdhyU Shu shachIpata indra vishvAbhirUtibhiH |bhagaM na hi tvA yashasaM vasuvidamanu shUra charAmasi || 8.61.5
pauro ashvasya purukR^idgavAmasyutso deva hiraNyayaH |nakirhi dAnaM parimardhiShattve yadyadyAmi tadA bhara || 8.61.6
tvaM hyehi cherave vidA bhagaM vasuttaye |udvAvR^iShasva maghavangaviShTaya udindrAshvamiShTaye || 8.61.7
tvaM purU sahasrANi shatAni cha yUthA dAnAya maMhase |A puraMdaraM chakR^ima vipravachasa indraM gAyanto.avase || 8.61.8
avipro vA yadavidhadvipro vendra te vachaH |sa pra mamandattvAyA shatakrato prAchAmanyo ahaMsana || 8.61.9
ugrabAhurmrakShakR^itvA puraMdaro yadi me shR^iNavaddhavam |vasUyavo vasupatiM shatakratuM stomairindraM havAmahe || 8.61.10
na pApAso manAmahe nArAyAso na jaLhavaH |yadinnvindraM vR^iShaNaM sachA sute sakhAyaM kR^iNavAmahai || 8.61.11
ugraM yuyujma pR^itanAsu sAsahimR^iNakAtimadAbhyam |vedA bhR^imaM chitsanitA rathItamo vAjinaM yamidU nashat || 8.61.12
yata indra bhayAmahe tato no abhayaM kR^idhi |maghava~nChagdhi tava tanna Utibhirvi dviSho vi mR^idho jahi || 8.61.13
tvaM hi rAdhaspate rAdhaso mahaH kShayasyAsi vidhataH |taM tvA vayaM maghavannindra girvaNaH sutAvanto havAmahe || 8.61.14
indraH spaLuta vR^itrahA paraspA no vareNyaH |sa no rakShiShachcharamaM sa madhyamaM sa pashchAtpAtu naH puraH || 8.61.15
tvaM naH pashchAdadharAduttarAtpura indra ni pAhi vishvataH |Are asmatkR^iNuhi daivyaM bhayamAre hetIradevIH || 8.61.16
adyAdyA shvaHshva indra trAsva pare cha naH |vishvA cha no jaritR^Insatpate ahA divA naktaM cha rakShiShaH || 8.61.17
prabha~NgI shUro maghavA tuvImaghaH sammishlo viryAya kam |ubhA te bAhU vR^iShaNA shatakrato ni yA vajraM mimikShatuH || 8.61.18

pro asmA upastutiM bharatA yajjujoShati |ukthairindrasya mAhinaM vayo vardhanti somino bhadrA indrasya rAtayaH || 8.62.1
ayujo asamo nR^ibhirekaH kR^iShTIrayAsyaH |pUrvIrati pra vAvR^idhe vishvA jAtAnyojasA bhadrA indrasya rAtayaH || 8.62.2
ahitena chidarvatA jIradAnuH siShAsati |pravAchyamindra tattava vIryANi kariShyato bhadrA indrasya rAtayaH || 8.62.3
A yAhi kR^iNavAma ta indra brahmANi vardhanA |yebhiH shaviShTha chAkano bhadramiha shravasyate bhadrA indrasya rAtayaH || 8.62.4
dhR^iShatashchiddhR^iShanmanaH kR^iNoShIndra yattvam |tIvraiH somaiH saparyato namobhiH pratibhUShato bhadrA indrasya rAtayaH || 8.62.5
ava chaShTa R^ichIShamo.avatA.N iva mAnuShaH |juShTvI dakShasya sominaH sakhAyaM kR^iNute yujaM bhadrA indrasya rAtayaH || 8.62.6
vishve ta indra vIryaM devA anu kratuM daduH |bhuvo vishvasya gopatiH puruShTuta bhadrA indrasya rAtayaH || 8.62.7
gR^iNe tadindra te shava upamaM devatAtaye |yaddhaMsi vR^itramojasA shachIpate bhadrA indrasya rAtayaH || 8.62.8
samaneva vapuShyataH kR^iNavanmAnuShA yugA |vide tadindrashchetanamadha shruto bhadrA indrasya rAtayaH || 8.62.9
ujjAtamindra te shava uttvAmuttava kratum |bhUrigo bhUri vAvR^idhurmaghavantava sharmaNi bhadrA indrasya rAtayaH || 8.62.10
ahaM cha tvaM cha vR^itrahansaM yujyAva sanibhya A |arAtIvA chidadrivo.anu nau shUra maMsate bhadrA indrasya rAtayaH || 8.62.11
satyamidvA u taM vayamindraM stavAma nAnR^itam |mahA.N asunvato vadho bhUri jyotIMShi sunvato bhadrA indrasya rAtayaH || 8.62.12

sa pUrvyo mahAnAM venaH kratubhirAnaje |yasya dvArA manuShpitA deveShu dhiya Anaje || 8.63.1
divo mAnaM notsadansomapR^iShThAso adrayaH |ukthA brahma cha shaMsyA || 8.63.2
sa vidvA.N a~Ngirobhya indro gA avR^iNodapa |stuShe tadasya pauMsyam || 8.63.3
sa pratnathA kavivR^idha indro vAkasya vakShaNiH |shivo arkasya homanyasmatrA gantvavase || 8.63.4
AdU nu te anu kratuM svAhA varasya yajyavaH |shvAtramarkA anUShatendra gotrasya dAvane || 8.63.5
indre vishvAni vIryA kR^itAni kartvAni cha |yamarkA adhvaraM viduH || 8.63.6
yatpA~nchajanyayA vishendre ghoShA asR^ikShata |astR^iNAdbarhaNA vipo.aryo mAnasya sa kShayaH || 8.63.7
iyamu te anuShTutishchakR^iShe tAni pauMsyA |prAvashchakrasya vartanim || 8.63.8
asya vR^iShNo vyodana uru kramiShTa jIvase |yavaM na pashva A dade || 8.63.9
taddadhAnA avasyavo yuShmAbhirdakShapitaraH |syAma marutvato vR^idhe || 8.63.10
baLR^itviyAya dhAmna R^ikvabhiH shUra nonumaH |jeShAmendra tvayA yujA || 8.63.11
asme rudrA mehanA parvatAso vR^itrahatye bharahUtau sajoShAH |yaH shaMsate stuvate dhAyi pajra indrajyeShThA asmA.N avantu devAH || 8.63.12

uttvA mandantu stomAH kR^iNuShva rAdho adrivaH |ava brahmadviSho jahi || 8.64.1
padA paNI.NrarAdhaso ni bAdhasva mahA.N asi |nahi tvA kashchana prati || 8.64.2
tvamIshiShe sutAnAmindra tvamasutAnAm |tvaM rAjA janAnAm || 8.64.3
ehi prehi kShayo divyAghoSha~ncharShaNInAm |obhe pR^iNAsi rodasI || 8.64.4
tyaM chitparvataM giriM shatavantaM sahasriNam |vi stotR^ibhyo rurojitha || 8.64.5
vayamu tvA divA sute vayaM naktaM havAmahe |asmAkaM kAmamA pR^iNa || 8.64.6
kva sya vR^iShabho yuvA tuvigrIvo anAnataH |brahmA kastaM saparyati || 8.64.7
kasya svitsavanaM vR^iShA jujuShvA.N ava gachChati |indraM ka u svidA chake || 8.64.8
kaM te dAnA asakShata vR^itrahankaM suvIryA |ukthe ka u svidantamaH || 8.64.9
ayaM te mAnuShe jane somaH pUruShu sUyate |tasyehi pra dravA piba || 8.64.10
ayaM te sharyaNAvati suShomAyAmadhi priyaH |ArjIkIye madintamaH || 8.64.11
tamadya rAdhase mahe chAruM madAya ghR^iShvaye |ehImindra dravA piba || 8.64.12

yadindra prAgapAguda~NnyagvA hUyase nR^ibhiH |A yAhi tUyamAshubhiH || 8.65.1
yadvA prasravaNe divo mAdayAse svarNare |yadvA samudre andhasaH || 8.65.2
A tvA gIrbhirmahAmuruM huve gAmiva bhojase |indra somasya pItaye || 8.65.3
A ta indra mahimAnaM harayo deva te mahaH |rathe vahantu bibhrataH || 8.65.4
indra gR^iNISha u stuShe mahA.N ugra IshAnakR^it |ehi naH sutaM piba || 8.65.5
sutAvantastvA vayaM prayasvanto havAmahe |idaM no barhirAsade || 8.65.6
yachchiddhi shashvatAmasIndra sAdhAraNastvam |taM tvA vayaM havAmahe || 8.65.7
idaM te somyaM madhvadhukShannadribhirnaraH |juShANa indra tatpiba || 8.65.8
vishvA.N aryo vipashchito.ati khyastUyamA gahi |asme dhehi shravo bR^ihat || 8.65.9
dAtA me pR^iShatInAM rAjA hiraNyavInAm |mA devA maghavA riShat || 8.65.10
sahasre pR^iShatInAmadhi shchandraM bR^ihatpR^ithu |shukraM hiraNyamA dade || 8.65.11
napAto durgahasya me sahasreNa surAdhasaH |shravo deveShvakrata || 8.65.12

tarobhirvo vidadvasumindraM sabAdha Utaye |bR^ihadgAyantaH sutasome adhvare huve bharaM na kAriNam || 8.66.1
na yaM dudhrA varante na sthirA muro made sushipramandhasaH |ya AdR^ityA shashamAnAya sunvate dAtA jaritra ukthyam || 8.66.2
yaH shakro mR^ikSho ashvyo yo vA kIjo hiraNyayaH |sa Urvasya rejayatyapAvR^itimindro gavyasya vR^itrahA || 8.66.3
nikhAtaM chidyaH purusambhR^itaM vasUdidvapati dAshuShe |vajrI sushipro haryashva itkaradindraH kratvA yathA vashat || 8.66.4
yadvAvantha puruShTuta purA chichChUra nR^iNAm |vayaM tatta indra saM bharAmasi yaj~namukthaM turaM vachaH || 8.66.5
sachA someShu puruhUta vajrivo madAya dyukSha somapAH |tvamiddhi brahmakR^ite kAmyaM vasu deShThaH sunvate bhuvaH || 8.66.6
vayamenamidA hyo.apIpemeha vajriNam |tasmA u adya samanA sutaM bharA nUnaM bhUShata shrute || 8.66.7
vR^ikashchidasya vAraNa urAmathirA vayuneShu bhUShati |semaM naH stomaM jujuShANa A gahIndra pra chitrayA dhiyA || 8.66.8
kadU nvasyAkR^itamindrasyAsti pauMsyam |keno nu kaM shromatena na shushruve januShaH pari vR^itrahA || 8.66.9
kadU mahIradhR^iShTA asya taviShIH kadu vR^itraghno astR^itam |indro vishvAnbekanATA.N ahardR^isha uta kratvA paNI.Nrabhi || 8.66.10
vayaM ghA te apUrvyendra brahmANi vR^itrahan |purUtamAsaH puruhUta vajrivo bhR^itiM na pra bharAmasi || 8.66.11
pUrvIshchiddhi tve tuvikUrminnAshaso havanta indrotayaH |tirashchidaryaH savanA vaso gahi shaviShTha shrudhi me havam || 8.66.12
vayaM ghA te tve idvindra viprA api Shmasi |nahi tvadanyaH puruhUta kashchana maghavannasti marDitA || 8.66.13
tvaM no asyA amateruta kShudho.abhishasterava spR^idhi |tvaM na UtI tava chitrayA dhiyA shikShA shachiShTha gAtuvit || 8.66.14
soma idvaH suto astu kalayo mA bibhItana |apedeSha dhvasmAyati svayaM ghaiSho apAyati || 8.66.15

tyAnnu kShatriyA.N ava AdityAnyAchiShAmahe |sumR^iLIkA.N abhiShTaye || 8.67.1
mitro no atyaMhatiM varuNaH parShadaryamA |AdityAso yathA viduH || 8.67.2
teShAM hi chitramukthyaM varUthamasti dAshuShe |AdityAnAmaraMkR^ite || 8.67.3
mahi vo mahatAmavo varuNa mitrAryaman |avAMsyA vR^iNImahe || 8.67.4
jIvAnno abhi dhetanAdityAsaH purA hathAt |kaddha stha havanashrutaH || 8.67.5
yadvaH shrAntAya sunvate varUthamasti yachChardiH |tenA no adhi vochata || 8.67.6
asti devA aMhorurvasti ratnamanAgasaH |AdityA adbhutainasaH || 8.67.7
mA naH setuH siShedayaM mahe vR^iNaktu naspari |indra iddhi shruto vashI || 8.67.8
mA no mR^ichA ripUNAM vR^ijinAnAmaviShyavaH |devA abhi pra mR^ikShata || 8.67.9
uta tvAmadite mahyahaM devyupa bruve |sumR^iLIkAmabhiShTaye || 8.67.10
parShi dIne gabhIra A.N ugraputre jighAMsataH |mAkistokasya no riShat || 8.67.11
aneho na uruvraja urUchi vi prasartave |kR^idhi tokAya jIvase || 8.67.12
ye mUrdhAnaH kShitInAmadabdhAsaH svayashasaH |vratA rakShante adruhaH || 8.67.13
te na Asno vR^ikANAmAdityAso mumochata |stenaM baddhamivAdite || 8.67.14
apo Shu Na iyaM sharurAdityA apa durmatiH |asmadetvajaghnuShI || 8.67.15
shashvaddhi vaH sudAnava AdityA Utibhirvayam |purA nUnaM bubhujmahe || 8.67.16
shashvantaM hi prachetasaH pratiyantaM chidenasaH |devAH kR^iNutha jIvase || 8.67.17
tatsu no navyaM sanyasa AdityA yanmumochati |bandhAdbaddhamivAdite || 8.67.18
nAsmAkamasti tattara AdityAso atiShkade |yUyamasmabhyaM mR^iLata || 8.67.19
mA no hetirvivasvata AdityAH kR^itrimA sharuH |purA nu jaraso vadhIt || 8.67.20
vi Shu dveSho vyaMhatimAdityAso vi saMhitam |viShvagvi vR^ihatA rapaH || 8.67.21

A tvA rathaM yathotaye sumnAya vartayAmasi |tuvikUrmimR^itIShahamindra shaviShTha satpate || 8.68.1
tuvishuShma tuvikrato shachIvo vishvayA mate |A paprAtha mahitvanA || 8.68.2
yasya te mahinA mahaH pari jmAyantamIyatuH |hastA vajraM hiraNyayam || 8.68.3
vishvAnarasya vaspatimanAnatasya shavasaH |evaishcha charShaNInAmUtI huve rathAnAm || 8.68.4
abhiShTaye sadAvR^idhaM svarmILheShu yaM naraH |nAnA havanta Utaye || 8.68.5
paromAtramR^ichIShamamindramugraM surAdhasam |IshAnaM chidvasUnAm || 8.68.6
taMtamidrAdhase maha indraM chodAmi pItaye |yaH pUrvyAmanuShTutimIshe kR^iShTInAM nR^ituH || 8.68.7
na yasya te shavasAna sakhyamAnaMsha martyaH |nakiH shavAMsi te nashat || 8.68.8
tvotAsastvA yujApsu sUrye mahaddhanam |jayema pR^itsu vajrivaH || 8.68.9
taM tvA yaj~nebhirImahe taM gIrbhirgirvaNastama |indra yathA chidAvitha vAjeShu purumAyyam || 8.68.10
yasya te svAdu sakhyaM svAdvI praNItiradrivaH |yaj~no vitantasAyyaH || 8.68.11
uru Nastanve tana uru kShayAya naskR^idhi |uru No yandhi jIvase || 8.68.12
uruM nR^ibhya uruM gava uruM rathAya panthAm |devavItiM manAmahe || 8.68.13
upa mA ShaDdvAdvA naraH somasya harShyA |tiShThanti svAdurAtayaH || 8.68.14
R^ijrAvindrota A dade harI R^ikShasya sUnavi |Ashvamedhasya rohitA || 8.68.15
surathA.N Atithigve svabhIshU.NrArkShe |Ashvamedhe supeshasaH || 8.68.16
ShaLashvA.N Atithigva indrote vadhUmataH |sachA pUtakratau sanam || 8.68.17
aiShu chetadvR^iShaNvatyantarR^ijreShvaruShI |svabhIshuH kashAvatI || 8.68.18
na yuShme vAjabandhavo ninitsushchana martyaH |avadyamadhi dIdharat || 8.68.19

prapra vastriShTubhamiShaM mandadvIrAyendave |dhiyA vo medhasAtaye puraMdhyA vivAsati || 8.69.1
nadaM va odatInAM nadaM yoyuvatInAm |patiM vo aghnyAnAM dhenUnAmiShudhyasi || 8.69.2
tA asya sUdadohasaH somaM shrINanti pR^ishnayaH |janmandevAnAM vishastriShvA rochane divaH || 8.69.3
abhi pra gopatiM girendramarcha yathA vide |sUnuM satyasya satpatim || 8.69.4
A harayaH sasR^ijrire.aruShIradhi barhiShi |yatrAbhi saMnavAmahe || 8.69.5
indrAya gAva AshiraM duduhre vajriNe madhu |yatsImupahvare vidat || 8.69.6
udyadbradhnasya viShTapaM gR^ihamindrashcha ganvahi |madhvaH pItvA sachevahi triH sapta sakhyuH pade || 8.69.7
archata prArchata priyamedhAso archata |archantu putrakA uta puraM na dhR^iShNvarchata || 8.69.8
ava svarAti gargaro godhA pari saniShvaNat |pi~NgA pari chaniShkadadindrAya brahmodyatam || 8.69.9
A yatpatantyenyaH sudughA anapasphuraH |apasphuraM gR^ibhAyata somamindrAya pAtave || 8.69.10
apAdindro apAdagnirvishve devA amatsata |varuNa idiha kShayattamApo abhyanUShata vatsaM saMshishvarIriva || 8.69.11
sudevo asi varuNa yasya te sapta sindhavaH |anukSharanti kAkudaM sUrmyaM suShirAmiva || 8.69.12
yo vyatI.NraphANayatsuyuktA.N upa dAshuShe |takvo netA tadidvapurupamA yo amuchyata || 8.69.13
atIdu shakra ohata indro vishvA ati dviShaH |bhinatkanIna odanaM pachyamAnaM paro girA || 8.69.14
arbhako na kumArako.adhi tiShThannavaM ratham |sa pakShanmahiShaM mR^igaM pitre mAtre vibhukratum || 8.69.15
A tU sushipra dampate rathaM tiShThA hiraNyayam |adha dyukShaM sachevahi sahasrapAdamaruShaM svastigAmanehasam || 8.69.16
taM ghemitthA namasvina upa svarAjamAsate |arthaM chidasya sudhitaM yadetava Avartayanti dAvane || 8.69.17
anu pratnasyaukasaH priyamedhAsa eShAm |pUrvAmanu prayatiM vR^iktabarhiSho hitaprayasa Ashata || 8.69.18

yo rAjA charShaNInAM yAtA rathebhiradhriguH |vishvAsAM tarutA pR^itanAnAM jyeShTho yo vR^itrahA gR^iNe || 8.70.1
indraM taM shumbha puruhanmannavase yasya dvitA vidhartari |hastAya vajraH prati dhAyi darshato maho dive na sUryaH || 8.70.2
nakiShTaM karmaNA nashadyashchakAra sadAvR^idham |indraM na yaj~nairvishvagUrtamR^ibhvasamadhR^iShTaM dhR^iShNvojasam || 8.70.3
aShALhamugraM pR^itanAsu sAsahiM yasminmahIrurujrayaH |saM dhenavo jAyamAne anonavurdyAvaH kShAmo anonavuH || 8.70.4
yaddyAva indra te shataM shataM bhUmIruta syuH |na tvA vajrinsahasraM sUryA anu na jAtamaShTa rodasI || 8.70.5
A paprAtha mahinA vR^iShNyA vR^iShanvishvA shaviShTha shavasA |asmA.N ava maghavangomati vraje vajri~nchitrAbhirUtibhiH || 8.70.6
na sImadeva ApadiShaM dIrghAyo martyaH |etagvA chidya etashA yuyojate harI indro yuyojate || 8.70.7
taM vo maho mahAyyamindraM dAnAya sakShaNim |yo gAdheShu ya AraNeShu havyo vAjeShvasti havyaH || 8.70.8
udU Shu No vaso mahe mR^ishasva shUra rAdhase |udU Shu mahyai maghavanmaghattaya udindra shravase mahe || 8.70.9
tvaM na indra R^itayustvAnido ni tR^impasi |madhye vasiShva tuvinR^imNorvorni dAsaM shishnatho hathaiH || 8.70.10
anyavratamamAnuShamayajvAnamadevayum |ava svaH sakhA dudhuvIta parvataH sughnAya dasyuM parvataH || 8.70.11
tvaM na indrAsAM haste shaviShTha dAvane |dhAnAnAM na saM gR^ibhAyAsmayurdviH saM gR^ibhAyAsmayuH || 8.70.12
sakhAyaH kratumichChata kathA rAdhAma sharasya |upastutiM bhojaH sUriryo ahrayaH || 8.70.13
bhUribhiH samaha R^iShibhirbarhiShmadbhiH staviShyase |yaditthamekamekamichChara vatsAnparAdadaH || 8.70.14
karNagR^ihyA maghavA shauradevyo vatsaM nastribhya Anayat |ajAM sUrirna dhAtave || 8.70.15

tvaM no agne mahobhiH pAhi vishvasyA arAteH |uta dviSho martyasya || 8.71.1
nahi manyuH pauruSheya Ishe hi vaH priyajAta |tvamidasi kShapAvAn || 8.71.2
sa no vishvebhirdevebhirUrjo napAdbhadrashoche |rayiM dehi vishvavAram || 8.71.3
na tamagne arAtayo martaM yuvanta rAyaH |yaM trAyase dAshvAMsam || 8.71.4
yaM tvaM vipra medhasAtAvagne hinoShi dhanAya |sa tavotI goShu gantA || 8.71.5
tvaM rayiM puruvIramagne dAshuShe martAya |pra No naya vasyo achCha || 8.71.6
uruShyA No mA parA dA aghAyate jAtavedaH |durAdhye martAya || 8.71.7
agne mAkiShTe devasya rAtimadevo yuyota |tvamIshiShe vasUnAm || 8.71.8
sa no vasva upa mAsyUrjo napAnmAhinasya |sakhe vaso jaritR^ibhyaH || 8.71.9
achChA naH shIrashochiShaM giro yantu darshatam |achChA yaj~nAso namasA purUvasuM puruprashastamUtaye || 8.71.10
agniM sUnuM sahaso jAtavedasaM dAnAya vAryANAm |dvitA yo bhUdamR^ito martyeShvA hotA mandratamo vishi || 8.71.11
agniM vo devayajyayAgniM prayatyadhvare |agniM dhIShu prathamamagnimarvatyagniM kShaitrAya sAdhase || 8.71.12
agniriShAM sakhye dadAtu na Ishe yo vAryANAm |agniM toke tanaye shashvadImahe vasuM santaM tanUpAm || 8.71.13
agnimILiShvAvase gAthAbhiH shIrashochiSham |agniM rAye purumILha shrutaM naro.agniM sudItaye ChardiH || 8.71.14
agniM dveSho yotavai no gR^iNImasyagniM shaM yoshcha dAtave |vishvAsu vikShvaviteva havyo bhuvadvasturR^iShUNAm || 8.71.15

haviShkR^iNudhvamA gamadadhvaryurvanate punaH |vidvA.N asya prashAsanam || 8.72.1
ni tigmamabhyaMshuM sIdaddhotA manAvadhi |juShANo asya sakhyam || 8.72.2
antarichChanti taM jane rudraM paro manIShayA |gR^ibhNanti jihvayA sasam || 8.72.3
jAmyatItape dhanurvayodhA aruhadvanam |dR^iShadaM jihvayAvadhIt || 8.72.4
charanvatso rushanniha nidAtAraM na vindate |veti stotava ambyam || 8.72.5
uto nvasya yanmahadashvAvadyojanaM bR^ihad |dAmA rathasya dadR^ishe || 8.72.6
duhanti saptaikAmupa dvA pa~ncha sR^ijataH |tIrthe sindhoradhi svare || 8.72.7
A dashabhirvivasvata indraH koshamachuchyavIt |khedayA trivR^itA divaH || 8.72.8
pari tridhAturadhvaraM jUrNireti navIyasI |madhvA hotAro a~njate || 8.72.9
si~nchanti namasAvatamuchchAchakraM parijmAnam |nIchInabAramakShitam || 8.72.10
abhyAramidadrayo niShiktaM puShkare madhu |avatasya visarjane || 8.72.11
gAva upAvatAvataM mahI yaj~nasya rapsudA |ubhA karNA hiraNyayA || 8.72.12
A sute si~nchata shriyaM rodasyorabhishriyam |rasA dadhIta vR^iShabham || 8.72.13
te jAnata svamokyaM saM vatsAso na mAtR^ibhiH |mitho nasanta jAmibhiH || 8.72.14
upa srakveShu bapsataH kR^iNvate dharuNaM divi |indre agnA namaH svaH || 8.72.15
adhukShatpipyuShImiShamUrjaM saptapadImariH |sUryasya sapta rashmibhiH || 8.72.16
somasya mitrAvaruNoditA sUra A dade |tadAturasya bheShajam || 8.72.17
uto nvasya yatpadaM haryatasya nidhAnyam |pari dyAM jihvayAtanat || 8.72.18

udIrAthAmR^itAyate yu~njAthAmashvinA ratham |anti ShadbhUtu vAmavaH || 8.73.1
nimiShashchijjavIyasA rathenA yAtamashvinA |anti ShadbhUtu vAmavaH || 8.73.2
upa stR^iNItamatraye himena gharmamashvinA |anti ShadbhUtu vAmavaH || 8.73.3
kuha sthaH kuha jagmathuH kuha shyeneva petathuH |anti ShadbhUtu vAmavaH || 8.73.4
yadadya karhi karhi chichChushrUyAtamimaM havam |anti ShadbhUtu vAmavaH || 8.73.5
ashvinA yAmahUtamA nediShThaM yAmyApyam |anti ShadbhUtu vAmavaH || 8.73.6
avantamatraye gR^ihaM kR^iNutaM yuvamashvinA |anti ShadbhUtu vAmavaH || 8.73.7
varethe agnimAtapo vadate valgvatraye |anti ShadbhUtu vAmavaH || 8.73.8
pra saptavadhrirAshasA dhArAmagnerashAyata |anti ShadbhUtu vAmavaH || 8.73.9
ihA gataM vR^iShaNvasU shR^iNutaM ma imaM havam |anti ShadbhUtu vAmavaH || 8.73.10
kimidaM vAM purANavajjaratoriva shasyate |anti ShadbhUtu vAmavaH || 8.73.11
samAnaM vAM sajAtyaM samAno bandhurashvinA |anti ShadbhUtu vAmavaH || 8.73.12
yo vAM rajAMsyashvinA ratho viyAti rodasI |anti ShadbhUtu vAmavaH || 8.73.13
A no gavyebhirashvyaiH sahasrairupa gachChatam |anti ShadbhUtu vAmavaH || 8.73.14
mA no gavyebhirashvyaiH sahasrebhirati khyatam |anti ShadbhUtu vAmavaH || 8.73.15
aruNapsuruShA abhUdakarjyotirR^itAvarI |anti ShadbhUtu vAmavaH || 8.73.16
ashvinA su vichAkashadvR^ikShaM parashumA.N iva |anti ShadbhUtu vAmavaH || 8.73.17
puraM na dhR^iShNavA ruja kR^iShNayA bAdhito vishA |anti ShadbhUtu vAmavaH || 8.73.18

vishovisho vo atithiM vAjayantaH purupriyam |agniM vo duryaM vachaH stuShe shUShasya manmabhiH || 8.74.1
yaM janAso haviShmanto mitraM na sarpirAsutim |prashaMsanti prashastibhiH || 8.74.2
panyAMsaM jAtavedasaM yo devatAtyudyatA |havyAnyairayaddivi || 8.74.3
Aganma vR^itrahantamaM jyeShThamagnimAnavam |yasya shrutarvA bR^ihannArkSho anIka edhate || 8.74.4
amR^itaM jAtavedasaM tirastamAMsi darshatam |ghR^itAhavanamIDyam || 8.74.5
sabAdho yaM janA ime.agniM havyebhirILate |juhvAnAso yatasruchaH || 8.74.6
iyaM te navyasI matiragne adhAyyasmadA |mandra sujAta sukrato.amUra dasmAtithe || 8.74.7
sA te agne shaMtamA chaniShThA bhavatu priyA |tayA vardhasva suShTutaH || 8.74.8
sA dyumnairdyumninI bR^ihadupopa shravasi shravaH |dadhIta vR^itratUrye || 8.74.9
ashvamidgAM rathaprAM tveShamindraM na satpatim |yasya shravAMsi tUrvatha panyampanyaM cha kR^iShTayaH || 8.74.10
yaM tvA gopavano girA chaniShThadagne a~NgiraH |sa pAvaka shrudhI havam || 8.74.11
yaM tvA janAsa ILate sabAdho vAjasAtaye |sa bodhi vR^itratUrye || 8.74.12
ahaM huvAna ArkShe shrutarvaNi madachyuti |shardhAMsIva stukAvinAM mR^ikShA shIrShA chaturNAm || 8.74.13
mAM chatvAra AshavaH shaviShThasya dravitnavaH |surathAso abhi prayo vakShanvayo na tugryam || 8.74.14
satyamittvA mahenadi paruShNyava dedisham |nemApo ashvadAtaraH shaviShThAdasti martyaH || 8.74.15

yukShvA hi devahUtamA.N ashvA.N agne rathIriva |ni hotA pUrvyaH sadaH || 8.75.1
uta no deva devA.N achChA vocho viduShTaraH |shradvishvA vAryA kR^idhi || 8.75.2
tvaM ha yadyaviShThya sahasaH sUnavAhuta |R^itAvA yaj~niyo bhuvaH || 8.75.3
ayamagniH sahasriNo vAjasya shatinaspatiH |mUrdhA kavI rayINAm || 8.75.4
taM nemimR^ibhavo yathA namasva sahUtibhiH |nedIyo yaj~nama~NgiraH || 8.75.5
tasmai nUnamabhidyave vAchA virUpa nityayA |vR^iShNe chodasva suShTutim || 8.75.6
kamu Shvidasya senayAgnerapAkachakShasaH |paNiM goShu starAmahe || 8.75.7
mA no devAnAM vishaH prasnAtIrivosrAH |kR^ishaM na hAsuraghnyAH || 8.75.8
mA naH samasya dUDhyaH paridveShaso aMhatiH |Urmirna nAvamA vadhIt || 8.75.9
namaste agna ojase gR^iNanti deva kR^iShTayaH |amairamitramardaya || 8.75.10
kuvitsu no gaviShTaye.agne saMveShiSho rayim |urukR^iduru NaskR^idhi || 8.75.11
mA no asminmahAdhane parA vargbhArabhR^idyathA |saMvargaM saM rayiM jaya || 8.75.12
anyamasmadbhiyA iyamagne siShaktu duchChunA |vardhA no amavachChavaH || 8.75.13
yasyAjuShannamasvinaH shamImadurmakhasya vA |taM ghedagnirvR^idhAvati || 8.75.14
parasyA adhi saMvato.avarA.N abhyA tara |yatrAhamasmi tA.N ava || 8.75.15
vidmA hi te purA vayamagne pituryathAvasaH |adhA te sumnamImahe || 8.75.16

imaM nu mAyinaM huva indramIshAnamojasA |marutvantaM na vR^i~njase || 8.76.1
ayamindro marutsakhA vi vR^itrasyAbhinachChiraH |vajreNa shataparvaNA || 8.76.2
vAvR^idhAno marutsakhendro vi vR^itramairayat |sR^ijansamudriyA apaH || 8.76.3
ayaM ha yena vA idaM svarmarutvatA jitam |indreNa somapItaye || 8.76.4
marutvantamR^ijIShiNamojasvantaM virapshinam |indraM gIrbhirhavAmahe || 8.76.5
indraM pratnena manmanA marutvantaM havAmahe |asya somasya pItaye || 8.76.6
marutvA.N indra mIDhvaH pibA somaM shatakrato |asminyaj~ne puruShTuta || 8.76.7
tubhyedindra marutvate sutAH somAso adrivaH |hR^idA hUyanta ukthinaH || 8.76.8
pibedindra marutsakhA sutaM somaM diviShTiShu |vajraM shishAna ojasA || 8.76.9
uttiShThannojasA saha pItvI shipre avepayaH |somamindra chamU sutam || 8.76.10
anu tvA rodasI ubhe krakShamANamakR^ipetAm |indra yaddasyuhAbhavaH || 8.76.11
vAchamaShTApadImahaM navasraktimR^itaspR^isham |indrAtpari tanvaM mame || 8.76.12

jaj~nAno nu shatakraturvi pR^ichChaditi mAtaram |ka ugrAH ke ha shR^iNvire || 8.77.1
AdIM shavasyabravIdaurNavAbhamahIshuvam |te putra santu niShTuraH || 8.77.2
samittAnvR^itrahAkhidatkhe arA.N iva khedayA |pravR^iddho dasyuhAbhavat || 8.77.3
ekayA pratidhApibatsAkaM sarAMsi triMshatam |indraH somasya kANukA || 8.77.4
abhi gandharvamatR^iNadabudhneShu rajassvA |indro brahmabhya idvR^idhe || 8.77.5
nirAvidhyadgiribhya A dhArayatpakvamodanam |indro bundaM svAtatam || 8.77.6
shatabradhna iShustava sahasraparNa eka it |yamindra chakR^iShe yujam || 8.77.7
tena stotR^ibhya A bhara nR^ibhyo nAribhyo attave |sadyo jAta R^ibhuShThira || 8.77.8
etA chyautnAni te kR^itA varShiShThAni parINasA |hR^idA vIDvadhArayaH || 8.77.9
vishvettA viShNurAbharadurukramastveShitaH |shataM mahiShAnkShIrapAkamodanaM varAhamindra emuSham || 8.77.10
tuvikShaM te sukR^itaM sUmayaM dhanuH sAdhurbundo hiraNyayaH |ubhA te bAhU raNyA susaMskR^ita R^idUpe chidR^idUvR^idhA || 8.77.11

puroLAshaM no andhasa indra sahasramA bhara |shatA cha shUra gonAm || 8.78.1
A no bhara vya~njanaM gAmashvamabhya~njanam |sachA manA hiraNyayA || 8.78.2
uta naH karNashobhanA purUNi dhR^iShNavA bhara |tvaM hi shR^iNviShe vaso || 8.78.3
nakIM vR^idhIka indra te na suShA na sudA uta |nAnyastvachChUra vAghataH || 8.78.4
nakImindro nikartave na shakraH parishaktave |vishvaM shR^iNoti pashyati || 8.78.5
sa manyuM martyAnAmadabdho ni chikIShate |purA nidashchikIShate || 8.78.6
kratva itpUrNamudaraM turasyAsti vidhataH |vR^itraghnaH somapAvnaH || 8.78.7
tve vasUni saMgatA vishvA cha soma saubhagA |sudAtvaparihvR^itA || 8.78.8
tvAmidyavayurmama kAmo gavyurhiraNyayuH |tvAmashvayureShate || 8.78.9
tavedindrAhamAshasA haste dAtraM chanA dade |dinasya vA maghavansambhR^itasya vA pUrdhi yavasya kAshinA || 8.78.10

ayaM kR^itnuragR^ibhIto vishvajidudbhiditsomaH |R^iShirvipraH kAvyena || 8.79.1
abhyUrNoti yannagnaM bhiShakti vishvaM yatturam |premandhaH khyanniH shroNo bhUt || 8.79.2
tvaM soma tanUkR^idbhyo dveShobhyo.anyakR^itebhyaH |uru yantAsi varUtham || 8.79.3
tvaM chittI tava dakShairdiva A pR^ithivyA R^ijIShin |yAvIraghasya chiddveShaH || 8.79.4
arthino yanti chedarthaM gachChAniddaduSho rAtim |vavR^ijyustR^iShyataH kAmam || 8.79.5
vidadyatpUrvyaM naShTamudImR^itAyumIrayat |premAyustArIdatIrNam || 8.79.6
sushevo no mR^iLayAkuradR^iptakraturavAtaH |bhavA naH soma shaM hR^ide || 8.79.7
mA naH soma saM vIvijo mA vi bIbhiShathA rAjan |mA no hArdi tviShA vadhIH || 8.79.8
ava yatsve sadhasthe devAnAM durmatIrIkShe |rAjannapa dviShaH sedha mIDhvo apa sridhaH sedha || 8.79.9

nahyanyaM baLAkaraM marDitAraM shatakrato |tvaM na indra mR^iLaya || 8.80.1
yo naH shashvatpurAvithAmR^idhro vAjasAtaye |sa tvaM na indra mR^iLaya || 8.80.2
kima~Nga radhrachodanaH sunvAnasyAvitedasi |kuvitsvindra NaH shakaH || 8.80.3
indra pra No rathamava pashchAchchitsantamadrivaH |purastAdenaM me kR^idhi || 8.80.4
hanto nu kimAsase prathamaM no rathaM kR^idhi |upamaM vAjayu shravaH || 8.80.5
avA no vAjayuM rathaM sukaraM te kimitpari |asmAnsu jigyuShaskR^idhi || 8.80.6
indra dR^ihyasva pUrasi bhadrA ta eti niShkR^itam |iyaM dhIrR^itviyAvatI || 8.80.7
mA sImavadya A bhAgurvI kAShThA hitaM dhanam |apAvR^iktA aratnayaH || 8.80.8
turIyaM nAma yaj~niyaM yadA karastadushmasi |Aditpatirna ohase || 8.80.9
avIvR^idhadvo amR^itA amandIdekadyUrdevA uta yAshcha devIH |tasmA u rAdhaH kR^iNuta prashastaM prAtarmakShU dhiyAvasurjagamyAt || 8.80.10

A tU na indra kShumantaM chitraM grAbhaM saM gR^ibhAya |mahAhastI dakShiNena || 8.81.1
vidmA hi tvA tuvikUrmiM tuvideShNaM tuvImagham |tuvimAtramavobhiH || 8.81.2
nahi tvA shUra devA na martAso ditsantam |bhImaM na gAM vArayante || 8.81.3
eto nvindraM stavAmeshAnaM vasvaH svarAjam |na rAdhasA mardhiShannaH || 8.81.4
pra stoShadupa gAsiShachChravatsAma gIyamAnam |abhi rAdhasA jugurat || 8.81.5
A no bhara dakShiNenAbhi savyena pra mR^isha |indra mA no vasornirbhAk || 8.81.6
upa kramasvA bhara dhR^iShatA dhR^iShNo janAnAm |adAshUShTarasya vedaH || 8.81.7
indra ya u nu te asti vAjo viprebhiH sanitvaH |asmAbhiH su taM sanuhi || 8.81.8
sadyojuvaste vAjA asmabhyaM vishvashchandrAH |vashaishcha makShU jarante || 8.81.9

A pra drava parAvato.arvAvatashcha vR^itrahan |madhvaH prati prabharmaNi || 8.82.1
tIvrAH somAsa A gahi sutAso mAdayiShNavaH |pibA dadhR^igyathochiShe || 8.82.2
iShA mandasvAdu te.araM varAya manyave |bhuvatta indra shaM hR^ide || 8.82.3
A tvashatravA gahi nyukthAni cha hUyase |upame rochane divaH || 8.82.4
tubhyAyamadribhiH suto gobhiH shrIto madAya kam |pra soma indra hUyate || 8.82.5
indra shrudhi su me havamasme sutasya gomataH |vi pItiM tR^iptimashnuhi || 8.82.6
ya indra chamaseShvA somashchamUShu te sutaH |pibedasya tvamIshiShe || 8.82.7
yo apsu chandramA iva somashchamUShu dadR^ishe |pibedasya tvamIshiShe || 8.82.8
yaM te shyenaH padAbharattiro rajAMsyaspR^itam |pibedasya tvamIshiShe || 8.82.9

devAnAmidavo mahattadA vR^iNImahe vayam |vR^iShNAmasmabhyamUtaye || 8.83.1
te naH santu yujaH sadA varuNo mitro aryamA |vR^idhAsashcha prachetasaH || 8.83.2
ati no viShpitA puru naubhirapo na parShatha |yUyamR^itasya rathyaH || 8.83.3
vAmaM no astvaryamanvAmaM varuNa shaMsyam |vAmaM hyAvR^iNImahe || 8.83.4
vAmasya hi prachetasa IshAnAsho rishAdasaH |nemAdityA aghasya yat || 8.83.5
vayamidvaH sudAnavaH kShiyanto yAnto adhvannA |devA vR^idhAya hUmahe || 8.83.6
adhi na indraiShAM viShNo sajAtyAnAm |itA maruto ashvinA || 8.83.7
pra bhrAtR^itvaM sudAnavo.adha dvitA samAnyA |mAturgarbhe bharAmahe || 8.83.8
yUyaM hi ShThA sudAnava indrajyeShThA abhidyavaH |adhA chidva uta bruve || 8.83.9

preShThaM vo atithiM stuShe mitramiva priyam |agniM rathaM na vedyam || 8.84.1
kavimiva prachetasaM yaM devAso adha dvitA |ni martyeShvAdadhuH || 8.84.2
tvaM yaviShTha dAshuSho nR^I.NH pAhi shR^iNudhI giraH |rakShA tokamuta tmanA || 8.84.3
kayA te agne a~Ngira Urjo napAdupastutim |varAya deva manyave || 8.84.4
dAshema kasya manasA yaj~nasya sahaso yaho |kadu vocha idaM namaH || 8.84.5
adhA tvaM hi naskaro vishvA asmabhyaM sukShitIH |vAjadraviNaso giraH || 8.84.6
kasya nUnaM parINaso dhiyo jinvasi dampate |goShAtA yasya te giraH || 8.84.7
taM marjayanta sukratuM puroyAvAnamAjiShu |sveShu kShayeShu vAjinam || 8.84.8
kSheti kShemebhiH sAdhubhirnakiryaM ghnanti hanti yaH |agne suvIra edhate || 8.84.9

A me havaM nAsatyAshvinA gachChataM yuvam |madhvaH somasya pItaye || 8.85.1
imaM me stomamashvinemaM me shR^iNutaM havam |madhvaH somasya pItaye || 8.85.2
ayaM vAM kR^iShNo ashvinA havate vAjinIvasU |madhvaH somasya pItaye || 8.85.3
shR^iNutaM jariturhavaM kR^iShNasya stuvato narA |madhvaH somasya pItaye || 8.85.4
ChardiryantamadAbhyaM viprAya stuvate narA |madhvaH somasya pItaye || 8.85.5
gachChataM dAshuSho gR^ihamitthA stuvato ashvinA |madhvaH somasya pItaye || 8.85.6
yu~njAthAM rAsabhaM rathe vIDva~Nge vR^iShaNvasU |madhvaH somasya pItaye || 8.85.7
trivandhureNa trivR^itA rathenA yAtamashvinA |madhvaH somasya pItaye || 8.85.8
nU me giro nAsatyAshvinA prAvataM yuvam |madhvaH somasya pItaye || 8.85.9

ubhA hi dasrA bhiShajA mayobhuvobhA dakShasya vachaso babhUvathuH |tA vAM vishvako havate tanUkR^ithe mA no vi yauShTaM sakhyA mumochatam || 8.86.1
kathA nUnaM vAM vimanA upa stavadyuvaM dhiyaM dadathurvasya{}iShTaye |tA vAM vishvako havate tanUkR^ithe mA no vi yauShTaM sakhyA mumochatam || 8.86.2
yuvaM hi ShmA purubhujemamedhatuM viShNApve dadathurvasya{}iShTaye |tA vAM vishvako havate tanUkR^ithe mA no vi yauShTaM sakhyA mumochatam || 8.86.3
uta tyaM vIraM dhanasAmR^ijIShiNaM dUre chitsantamavase havAmahe |yasya svAdiShThA sumatiH pituryathA mA no vi yauShTaM sakhyA mumochatam || 8.86.4
R^itena devaH savitA shamAyata R^itasya shR^i~NgamurviyA vi paprathe |R^itaM sAsAha mahi chitpR^itanyato mA no vi yauShTaM sakhyA mumochatam || 8.86.5

dyumnI vAM stomo ashvinA krivirna seka A gatam |madhvaH sutasya sa divi priyo narA pAtaM gaurAviveriNe || 8.87.1
pibataM gharmaM madhumantamashvinA barhiH sIdataM narA |tA mandasAnA manuSho duroNa A ni pAtaM vedasA vayaH || 8.87.2
A vAM vishvAbhirUtibhiH priyamedhA ahUShata |tA vartiryAtamupa vR^iktabarhiSho juShTaM yaj~naM diviShTiShu || 8.87.3
pibataM somaM madhumantamashvinA barhiH sIdataM sumat |tA vAvR^idhAnA upa suShTutiM divo gantaM gaurAviveriNam || 8.87.4
A nUnaM yAtamashvinAshvebhiH pruShitapsubhiH |dasrA hiraNyavartanI shubhaspatI pAtaM somamR^itAvR^idhA || 8.87.5
vayaM hi vAM havAmahe vipanyavo viprAso vAjasAtaye |tA valgU dasrA purudaMsasA dhiyAshvinA shruShTyA gatam || 8.87.6

taM vo dasmamR^itIShahaM vasormandAnamandhasaH |abhi vatsaM na svasareShu dhenava indraM gIrbhirnavAmahe || 8.88.1
dyukShaM sudAnuM taviShIbhirAvR^itaM giriM na purubhojasam |kShumantaM vAjaM shatinaM sahasriNaM makShU gomantamImahe || 8.88.2
na tvA bR^ihanto adrayo varanta indra vILavaH |yadditsasi stuvate mAvate vasu nakiShTadA minAti te || 8.88.3
yoddhAsi kratvA shavasota daMsanA vishvA jAtAbhi majmanA |A tvAyamarka Utaye vavartati yaM gotamA ajIjanan || 8.88.4
pra hi ririkSha ojasA divo antebhyaspari |na tvA vivyAcha raja indra pArthivamanu svadhAM vavakShitha || 8.88.5
nakiH pariShTirmaghavanmaghasya te yaddAshuShe dashasyasi |asmAkaM bodhyuchathasya choditA maMhiShTho vAjasAtaye || 8.88.6

bR^ihadindrAya gAyata maruto vR^itrahantamam |yena jyotirajanayannR^itAvR^idho devaM devAya jAgR^ivi || 8.89.1
apAdhamadabhishastIrashastihAthendro dyumnyAbhavat |devAsta indra sakhyAya yemire bR^ihadbhAno marudgaNa || 8.89.2
pra va indrAya bR^ihate maruto brahmArchata |vR^itraM hanati vR^itrahA shatakraturvajreNa shataparvaNA || 8.89.3
abhi pra bhara dhR^iShatA dhR^iShanmanaH shravashchitte asadbR^ihat |arShantvApo javasA vi mAtaro hano vR^itraM jayA svaH || 8.89.4
yajjAyathA apUrvya maghavanvR^itrahatyAya |tatpR^ithivImaprathayastadastabhnA uta dyAm || 8.89.5
tatte yaj~no ajAyata tadarka uta haskR^itiH |tadvishvamabhibhUrasi yajjAtaM yachcha jantvam || 8.89.6
AmAsu pakvamairaya A sUryaM rohayo divi |gharmaM na sAmantapatA suvR^iktibhirjuShTaM girvaNase bR^ihat || 8.89.7

A no vishvAsu havya indraH samatsu bhUShatu |upa brahmANi savanAni vR^itrahA paramajyA R^ichIShamaH || 8.90.1
tvaM dAtA prathamo rAdhasAmasyasi satya IshAnakR^it |tuvidyumnasya yujyA vR^iNImahe putrasya shavaso mahaH || 8.90.2
brahmA ta indra girvaNaH kriyante anatidbhutA |imA juShasva haryashva yojanendra yA te amanmahi || 8.90.3
tvaM hi satyo maghavannanAnato vR^itrA bhUri nyR^i~njase |sa tvaM shaviShTha vajrahasta dAshuShe.arvA~nchaM rayimA kR^idhi || 8.90.4
tvamindra yashA asyR^ijIShI shavasaspate |tvaM vR^itrANi haMsyapratInyeka idanuttA charShaNIdhR^itA || 8.90.5
tamu tvA nUnamasura prachetasaM rAdho bhAgamivemahe |mahIva kR^ittiH sharaNA ta indra pra te sumnA no ashnavan || 8.90.6

kanyA vAravAyatI somamapi srutAvidat |astaM bharantyabravIdindrAya sunavai tvA shakrAya sunavai tvA || 8.91.1
asau ya eShi vIrako gR^ihaMgR^ihaM vichAkashad |imaM jambhasutaM piba dhAnAvantaM karambhiNamapUpavantamukthinam || 8.91.2
A chana tvA chikitsAmo.adhi chana tvA nemasi |shanairiva shanakairivendrAyendo pari srava || 8.91.3
kuvichChakatkuvitkaratkuvinno vasyasaskarat |kuvitpatidviSho yatIrindreNa saMgamAmahai || 8.91.4
imAni trINi viShTapA tAnIndra vi rohaya |shirastatasyorvarAmAdidaM ma upodare || 8.91.5
asau cha yA na urvarAdimAM tanvaM mama |atho tatasya yachChiraH sarvA tA romashA kR^idhi || 8.91.6
khe rathasya khe.anasaH khe yugasya shatakrato |apAlAmindra triShpUtvyakR^iNoH sUryatvacham || 8.91.7

pAntamA vo andhasa indramabhi pra gAyata |vishvAsAhaM shatakratuM maMhiShThaM charShaNInAm || 8.92.1
puruhUtaM puruShTutaM gAthAnyaM sanashrutam |indra iti bravItana || 8.92.2
indra inno mahAnAM dAtA vAjAnAM nR^ituH |mahA.N abhij~nvA yamat || 8.92.3
apAdu shipryandhasaH sudakShasya prahoShiNaH |indorindro yavAshiraH || 8.92.4
tamvabhi prArchatendraM somasya pItaye |tadiddhyasya vardhanam || 8.92.5
asya pItvA madAnAM devo devasyaujasA |vishvAbhi bhuvanA bhuvat || 8.92.6
tyamu vaH satrAsAhaM vishvAsu gIrShvAyatam |A chyAvayasyUtaye || 8.92.7
yudhmaM santamanarvANaM somapAmanapachyutam |naramavAryakratum || 8.92.8
shikShA Na indra rAya A puru vidvA.N R^ichIShama |avA naH pArye dhane || 8.92.9
atashchidindra Na upA yAhi shatavAjayA |iShA sahasravAjayA || 8.92.10
ayAma dhIvato dhiyo.arvadbhiH shakra godare |jayema pR^itsu vajrivaH || 8.92.11
vayamu tvA shatakrato gAvo na yavaseShvA |uktheShu raNayAmasi || 8.92.12
vishvA hi martyatvanAnukAmA shatakrato |aganma vajrinnAshasaH || 8.92.13
tve su putra shavaso.avR^itrankAmakAtayaH |na tvAmindrAti richyate || 8.92.14
sa no vR^iShansaniShThayA saM ghorayA dravitnvA |dhiyAviDDhi puraMdhyA || 8.92.15
yaste nUnaM shatakratavindra dyumnitamo madaH |tena nUnaM made madeH || 8.92.16
yaste chitrashravastamo ya indra vR^itrahantamaH |ya ojodAtamo madaH || 8.92.17
vidmA hi yaste adrivastvAdattaH satya somapAH |vishvAsu dasma kR^iShTiShu || 8.92.18
indrAya madvane sutaM pari ShTobhantu no giraH |arkamarchantu kAravaH || 8.92.19
yasminvishvA adhi shriyo raNanti sapta saMsadaH |indraM sute havAmahe || 8.92.20
trikadrukeShu chetanaM devAso yaj~namatnata |tamidvardhantu no giraH || 8.92.21
A tvA vishantvindavaH samudramiva sindhavaH |na tvAmindrAti richyate || 8.92.22
vivyaktha mahinA vR^iShanbhakShaM somasya jAgR^ive |ya indra jaThareShu te || 8.92.23
araM ta indra kukShaye somo bhavatu vR^itrahan |araM dhAmabhya indavaH || 8.92.24
aramashvAya gAyati shrutakakSho araM gave |aramindrasya dhAmne || 8.92.25
araM hi Shma suteShu NaH someShvindra bhUShasi |araM te shakra dAvane || 8.92.26
parAkAttAchchidadrivastvAM nakShanta no giraH |araM gamAma te vayam || 8.92.27
evA hyasi vIrayurevA shUra uta sthiraH |evA te rAdhyaM manaH || 8.92.28
evA rAtistuvImagha vishvebhirdhAyi dhAtR^ibhiH |adhA chidindra me sachA || 8.92.29
mo Shu brahmeva tandrayurbhuvo vAjAnAM pate |matsvA sutasya gomataH || 8.92.30
mA na indrAbhyAdishaH sUro aktuShvA yaman |tvA yujA vanema tat || 8.92.31
tvayedindra yujA vayaM prati bruvImahi spR^idhaH |tvamasmAkaM tava smasi || 8.92.32
tvAmiddhi tvAyavo.anunonuvatashcharAn |sakhAya indra kAravaH || 8.92.33

udghedabhi shrutAmaghaM vR^iShabhaM naryApasam |astArameShi sUrya || 8.93.1
nava yo navatiM puro bibheda bAhvojasA |ahiM cha vR^itrahAvadhIt || 8.93.2
sa na indraH shivaH sakhAshvAvadgomadyavamat |urudhAreva dohate || 8.93.3
yadadya kachcha vR^itrahannudagA abhi sUrya |sarvaM tadindra te vashe || 8.93.4
yadvA pravR^iddha satpate na marA iti manyase |uto tatsatyamittava || 8.93.5
ye somAsaH parAvati ye arvAvati sunvire |sarvA.NstA.N indra gachChasi || 8.93.6
tamindraM vAjayAmasi mahe vR^itrAya hantave |sa vR^iShA vR^iShabho bhuvat || 8.93.7
indraH sa dAmane kR^ita ojiShThaH sa made hitaH |dyumnI shlokI sa somyaH || 8.93.8
girA vajro na sambhR^itaH sabalo anapachyutaH |vavakSha R^iShvo astR^itaH || 8.93.9
durge chinnaH sugaM kR^idhi gR^iNAna indra girvaNaH |tvaM cha maghavanvashaH || 8.93.10
yasya te nU chidAdishaM na minanti svarAjyam |na devo nAdhrigurjanaH || 8.93.11
adhA te apratiShkutaM devI shuShmaM saparyataH |ubhe sushipra rodasI || 8.93.12
tvametadadhArayaH kR^iShNAsu rohiNIShu cha |paruShNIShu rushatpayaH || 8.93.13
vi yadaheradha tviSho vishve devAso akramuH |vidanmR^igasya tA.N amaH || 8.93.14
Adu me nivaro bhuvadvR^itrahAdiShTa pauMsyam |ajAtashatrurastR^itaH || 8.93.15
shrutaM vo vR^itrahantamaM pra shardhaM charShaNInAm |A shuShe rAdhase mahe || 8.93.16
ayA dhiyA cha gavyayA puruNAmanpuruShTuta |yatsomesoma AbhavaH || 8.93.17
bodhinmanA idastu no vR^itrahA bhUryAsutiH |shR^iNotu shakra AshiSham || 8.93.18
kayA tvaM na UtyAbhi pra mandase vR^iShan |kayA stotR^ibhya A bhara || 8.93.19
kasya vR^iShA sute sachA niyutvAnvR^iShabho raNat |vR^itrahA somapItaye || 8.93.20
abhI Shu NastvaM rayiM mandasAnaH sahasriNam |prayantA bodhi dAshuShe || 8.93.21
patnIvantaH sutA ima ushanto yanti vItaye |apAM jagmirnichumpuNaH || 8.93.22
iShTA hotrA asR^ikShatendraM vR^idhAso adhvare |achChAvabhR^ithamojasA || 8.93.23
iha tyA sadhamAdyA harI hiraNyakeshyA |voLhAmabhi prayo hitam || 8.93.24
tubhyaM somAH sutA ime stIrNaM barhirvibhAvaso |stotR^ibhya indramA vaha || 8.93.25
A te dakShaM vi rochanA dadhadratnA vi dAshuShe |stotR^ibhya indramarchata || 8.93.26
A te dadhAmIndriyamukthA vishvA shatakrato |stotR^ibhya indra mR^iLaya || 8.93.27
bhadrambhadraM na A bhareShamUrjaM shatakrato |yadindra mR^iLayAsi naH || 8.93.28
sa no vishvAnyA bhara suvitAni shatakrato |yadindra mR^iLayAsi naH || 8.93.29
tvAmidvR^itrahantama sutAvanto havAmahe |yadindra mR^iLayAsi naH || 8.93.30
upa no haribhiH sutaM yAhi madAnAM pate |upa no haribhiH sutam || 8.93.31
dvitA yo vR^itrahantamo vida indraH shatakratuH |upa no haribhiH sutam || 8.93.32
tvaM hi vR^itrahanneShAM pAtA somAnAmasi |upa no haribhiH sutam || 8.93.33
indra iShe dadAtu na R^ibhukShaNamR^ibhuM rayim |vAjI dadAtu vAjinam || 8.93.34

gaurdhayati marutAM shravasyurmAtA maghonAm |yuktA vahnI rathAnAm || 8.94.1
yasyA devA upasthe vratA vishve dhArayante |sUryAmAsA dR^ishe kam || 8.94.2
tatsu no vishve arya A sadA gR^iNanti kAravaH |marutaH somapItaye || 8.94.3
asti somo ayaM sutaH pibantyasya marutaH |uta svarAjo ashvinA || 8.94.4
pibanti mitro aryamA tanA pUtasya varuNaH |triShadhasthasya jAvataH || 8.94.5
uto nvasya joShamA.N indraH sutasya gomataH |prAtarhoteva matsati || 8.94.6
kadatviShanta sUrayastira Apa iva sridhaH |arShanti pUtadakShasaH || 8.94.7
kadvo adya mahAnAM devAnAmavo vR^iNe |tmanA cha dasmavarchasAm || 8.94.8
A ye vishvA pArthivAni paprathanrochanA divaH |marutaH somapItaye || 8.94.9
tyAnnu pUtadakShaso divo vo maruto huve |asya somasya pItaye || 8.94.10
tyAnnu ye vi rodasI tastabhurmaruto huve |asya somasya pItaye || 8.94.11
tyaM nu mArutaM gaNaM giriShThAM vR^iShaNaM huve |asya somasya pItaye || 8.94.12

A tvA giro rathIrivAsthuH suteShu girvaNaH |abhi tvA samanUShatendra vatsaM na mAtaraH || 8.95.1
A tvA shukrA achuchyavuH sutAsa indra girvaNaH |pibA tvasyAndhasa indra vishvAsu te hitam || 8.95.2
pibA somaM madAya kamindra shyenAbhR^itaM sutam |tvaM hi shashvatInAM patI rAjA vishAmasi || 8.95.3
shrudhI havaM tirashchyA indra yastvA saparyati |suvIryasya gomato rAyaspUrdhi mahA.N asi || 8.95.4
indra yaste navIyasIM giraM mandrAmajIjanat |chikitvinmanasaM dhiyaM pratnAmR^itasya pipyuShIm || 8.95.5
tamu ShTavAma yaM gira indramukthAni vAvR^idhuH |purUNyasya pauMsyA siShAsanto vanAmahe || 8.95.6
eto nvindraM stavAma shuddhaM shuddhena sAmnA |shuddhairukthairvAvR^idhvAMsaM shuddha AshIrvAnmamattu || 8.95.7
indra shuddho na A gahi shuddhaH shuddhAbhirUtibhiH |shuddho rayiM ni dhAraya shuddho mamaddhi somyaH || 8.95.8
indra shuddho hi no rayiM shuddho ratnAni dAshuShe |shuddho vR^itrANi jighnase shuddho vAjaM siShAsasi || 8.95.9

asmA uShAsa Atiranta yAmamindrAya naktamUrmyAH suvAchaH |asmA Apo mAtaraH sapta tasthurnR^ibhyastarAya sindhavaH supArAH || 8.96.1
atividdhA vithureNA chidastrA triH sapta sAnu saMhitA girINAm |na taddevo na martyastuturyAdyAni pravR^iddho vR^iShabhashchakAra || 8.96.2
indrasya vajra Ayaso nimishla indrasya bAhvorbhUyiShThamojaH |shIrShannindrasya kratavo nireka AsanneShanta shrutyA upAke || 8.96.3
manye tvA yaj~niyaM yaj~niyAnAM manye tvA chyavanamachyutAnAm |manye tvA satvanAmindra ketuM manye tvA vR^iShabhaM charShaNInAm || 8.96.4
A yadvajraM bAhvorindra dhatse madachyutamahaye hantavA u |pra parvatA anavanta pra gAvaH pra brahmANo abhinakShanta indram || 8.96.5
tamu ShTavAma ya imA jajAna vishvA jAtAnyavarANyasmAt |indreNa mitraM didhiShema gIrbhirupo namobhirvR^iShabhaM vishema || 8.96.6
vR^itrasya tvA shvasathAdIShamANA vishve devA ajahurye sakhAyaH |marudbhirindra sakhyaM te astvathemA vishvAH pR^itanA jayAsi || 8.96.7
triH ShaShTistvA maruto vAvR^idhAnA usrA iva rAshayo yaj~niyAsaH |upa tvemaH kR^idhi no bhAgadheyaM shuShmaM ta enA haviShA vidhema || 8.96.8
tigmamAyudhaM marutAmanIkaM kasta indra prati vajraM dadharSha |anAyudhAso asurA adevAshchakreNa tA.N apa vapa R^ijIShin || 8.96.9
maha ugrAya tavase suvR^iktiM preraya shivatamAya pashvaH |girvAhase gira indrAya pUrvIrdhehi tanve kuvida~Nga vedat || 8.96.10
ukthavAhase vibhve manIShAM druNA na pAramIrayA nadInAm |ni spR^isha dhiyA tanvi shrutasya juShTatarasya kuvida~Nga vedat || 8.96.11
tadviviDDhi yatta indro jujoShatstuhi suShTutiM namasA vivAsa |upa bhUSha jaritarmA ruvaNyaH shrAvayA vAchaM kuvida~Nga vedat || 8.96.12
ava drapso aMshumatImatiShThadiyAnaH kR^iShNo dashabhiH sahasraiH |AvattamindraH shachyA dhamantamapa snehitIrnR^imaNA adhatta || 8.96.13
drapsamapashyaM viShuNe charantamupahvare nadyo aMshumatyAH |nabho na kR^iShNamavatasthivAMsamiShyAmi vo vR^iShaNo yudhyatAjau || 8.96.14
adha drapso aMshumatyA upasthe.adhArayattanvaM titviShANaH |visho adevIrabhyAcharantIrbR^ihaspatinA yujendraH sasAhe || 8.96.15
tvaM ha tyatsaptabhyo jAyamAno.ashatrubhyo abhavaH shatrurindra |gULhe dyAvApR^ithivI anvavindo vibhumadbhyo bhuvanebhyo raNaM dhAH || 8.96.16
tvaM ha tyadapratimAnamojo vajreNa vajrindhR^iShito jaghantha |tvaM shuShNasyAvAtiro vadhatraistvaM gA indra shachyedavindaH || 8.96.17
tvaM ha tyadvR^iShabha charShaNInAM ghano vR^itrANAM taviSho babhUtha |tvaM sindhU.NrasR^ijastastabhAnAntvamapo ajayo dAsapatnIH || 8.96.18
sa sukratU raNitA yaH suteShvanuttamanyuryo aheva revAn |ya eka innaryapAMsi kartA sa vR^itrahA pratIdanyamAhuH || 8.96.19
sa vR^itrahendrashcharShaNIdhR^ittaM suShTutyA havyaM huvema |sa prAvitA maghavA no.adhivaktA sa vAjasya shravasyasya dAtA || 8.96.20
sa vR^itrahendra R^ibhukShAH sadyo jaj~nAno havyo babhUva |kR^iNvannapAMsi naryA purUNi somo na pIto havyaH sakhibhyaH || 8.96.21

yA indra bhuja AbharaH svarvA.N asurebhyaH |stotAraminmaghavannasya vardhaya ye cha tve vR^iktabarhiShaH || 8.97.1
yamindra dadhiShe tvamashvaM gAM bhAgamavyayam |yajamAne sunvati dakShiNAvati tasmintaM dhehi mA paNau || 8.97.2
ya indra sastyavrato.anuShvApamadevayuH |svaiH Sha evairmumuratpoShyaM rayiM sanutardhehi taM tataH || 8.97.3
yachChakrAsi parAvati yadarvAvati vR^itrahan |atastvA gIrbhirdyugadindra keshibhiH sutAvA.N A vivAsati || 8.97.4
yadvAsi rochane divaH samudrasyAdhi viShTapi |yatpArthive sadane vR^itrahantama yadantarikSha A gahi || 8.97.5
sa naH someShu somapAH suteShu shavasaspate |mAdayasva rAdhasA sUnR^itAvatendra rAyA parINasA || 8.97.6
mA na indra parA vR^iNagbhavA naH sadhamAdyaH |tvaM na UtI tvaminna ApyaM mA na indra parA vR^iNak || 8.97.7
asme indra sachA sute ni ShadA pItaye madhu |kR^idhI jaritre maghavannavo mahadasme indra sachA sute || 8.97.8
na tvA devAsa Ashata na martyAso adrivaH |vishvA jAtAni shavasAbhibhUrasi na tvA devAsa Ashata || 8.97.9
vishvAH pR^itanA abhibhUtaraM naraM sajUstatakShurindraM jajanushcha rAjase |kratvA variShThaM vara AmurimutogramojiShThaM tavasaM tarasvinam || 8.97.10
samIM rebhAso asvarannindraM somasya pItaye |svarpatiM yadIM vR^idhe dhR^itavrato hyojasA samUtibhiH || 8.97.11
nemiM namanti chakShasA meShaM viprA abhisvarA |sudItayo vo adruho.api karNe tarasvinaH samR^ikvabhiH || 8.97.12
tamindraM johavImi maghavAnamugraM satrA dadhAnamapratiShkutaM shavAMsi |maMhiShTho gIrbhirA cha yaj~niyo vavartadrAye no vishvA supathA kR^iNotu vajrI || 8.97.13
tvaM pura indra chikidenA vyojasA shaviShTha shakra nAshayadhyai |tvadvishvAni bhuvanAni vajrindyAvA rejete pR^ithivI cha bhIShA || 8.97.14
tanma R^itamindra shUra chitra pAtvapo na vajrinduritAti parShi bhUri |kadA na indra rAya A dashasyervishvapsnyasya spR^ihayAyyasya rAjan || 8.97.15

indrAya sAma gAyata viprAya bR^ihate bR^ihat |dharmakR^ite vipashchite panasyave || 8.98.1
tvamindrAbhibhUrasi tvaM sUryamarochayaH |vishvakarmA vishvadevo mahA.N asi || 8.98.2
vibhrAja~njyotiShA svaragachCho rochanaM divaH |devAsta indra sakhyAya yemire || 8.98.3
endra no gadhi priyaH satrAjidagohyaH |girirna vishvataspR^ithuH patirdivaH || 8.98.4
abhi hi satya somapA ubhe babhUtha rodasI |indrAsi sunvato vR^idhaH patirdivaH || 8.98.5
tvaM hi shashvatInAmindra dartA purAmasi |hantA dasyormanorvR^idhaH patirdivaH || 8.98.6
adhA hIndra girvaNa upa tvA kAmAnmahaH sasR^ijmahe |udeva yanta udabhiH || 8.98.7
vArNa tvA yavyAbhirvardhanti shUra brahmANi |vAvR^idhvAMsaM chidadrivo divedive || 8.98.8
yu~njanti harI iShirasya gAthayorau ratha uruyuge |indravAhA vachoyujA || 8.98.9
tvaM na indrA bhara.N ojo nR^imNaM shatakrato vicharShaNe |A vIraM pR^itanAShaham || 8.98.10
tvaM hi naH pitA vaso tvaM mAtA shatakrato babhUvitha |adhA te sumnamImahe || 8.98.11
tvAM shuShminpuruhUta vAjayantamupa bruve shatakrato |sa no rAsva suvIryam || 8.98.12

tvAmidA hyo naro.apIpyanvajrinbhUrNayaH |sa indra stomavAhasAmiha shrudhyupa svasaramA gahi || 8.99.1
matsvA sushipra harivastadImahe tve A bhUShanti vedhasaH |tava shravAMsyupamAnyukthyA suteShvindra girvaNaH || 8.99.2
shrAyanta iva sUryaM vishvedindrasya bhakShata |vasUni jAte janamAna ojasA prati bhAgaM na dIdhima || 8.99.3
anarsharAtiM vasudAmupa stuhi bhadrA indrasya rAtayaH |so asya kAmaM vidhato na roShati mano dAnAya chodayan || 8.99.4
tvamindra pratUrtiShvabhi vishvA asi spR^idhaH |ashastihA janitA vishvatUrasi tvaM tUrya taruShyataH || 8.99.5
anu te shuShmaM turayantamIyatuH kShoNI shishuM na mAtarA |vishvAste spR^idhaH shnathayanta manyave vR^itraM yadindra tUrvasi || 8.99.6
ita UtI vo ajaraM prahetAramaprahitam |AshuM jetAraM hetAraM rathItamamatUrtaM tugryAvR^idham || 8.99.7
iShkartAramaniShkR^itaM sahaskR^itaM shatamUtiM shatakratum |samAnamindramavase havAmahe vasavAnaM vasUjuvam || 8.99.8

ayaM ta emi tanvA purastAdvishve devA abhi mA yanti pashchAt |yadA mahyaM dIdharo bhAgamindrAdinmayA kR^iNavo vIryANi || 8.100.1
dadhAmi te madhuno bhakShamagre hitaste bhAgaH suto astu somaH |asashcha tvaM dakShiNataH sakhA me.adhA vR^itrANi ja~NghanAva bhUri || 8.100.2
pra su stomaM bharata vAjayanta indrAya satyaM yadi satyamasti |nendro astIti nema u tva Aha ka IM dadarsha kamabhi ShTavAma || 8.100.3
ayamasmi jaritaH pashya meha vishvA jAtAnyabhyasmi mahnA |R^itasya mA pradisho vardhayantyAdardiro bhuvanA dardarImi || 8.100.4
A yanmA venA aruhannR^itasya.N ekamAsInaM haryatasya pR^iShThe |manashchinme hR^ida A pratyavochadachikrada~nChishumantaH sakhAyaH || 8.100.5
vishvettA te savaneShu pravAchyA yA chakartha maghavannindra sunvate |pArAvataM yatpurusambhR^itaM vasvapAvR^iNoH sharabhAya R^iShibandhave || 8.100.6
pra nUnaM dhAvatA pR^itha~Nneha yo vo avAvarIt |ni ShIM vR^itrasya marmaNi vajramindro apIpatat || 8.100.7
manojavA ayamAna AyasImataratpuram |divaM suparNo gatvAya somaM vajriNa Abharat || 8.100.8
samudre antaH shayata udnA vajro abhIvR^itaH |bharantyasmai saMyataH puraHprasravaNA balim || 8.100.9
yadvAgvadantyavichetanAni rAShTrI devAnAM niShasAda mandrA |chatasra UrjaM duduhe payAMsi kva svidasyAH paramaM jagAma || 8.100.10
devIM vAchamajanayanta devAstAM vishvarUpAH pashavo vadanti |sA no mandreShamUrjaM duhAnA dhenurvAgasmAnupa suShTutaitu || 8.100.11
sakhe viShNo vitaraM vi kramasva dyaurdehi lokaM vajrAya viShkabhe |hanAva vR^itraM riNachAva sindhUnindrasya yantu prasave visR^iShTAH || 8.100.12

R^idhagitthA sa martyaH shashame devatAtaye |yo nUnaM mitrAvaruNAvabhiShTaya Achakre havyadAtaye || 8.101.1
varShiShThakShatrA uruchakShasA narA rAjAnA dIrghashruttamA |tA bAhutA na daMsanA ratharyataH sAkaM sUryasya rashmibhiH || 8.101.2
pra yo vAM mitrAvaruNAjiro dUto adravat |ayaHshIrShA maderaghuH || 8.101.3
na yaH sampR^ichChe na punarhavItave na saMvAdAya ramate |tasmAnno adya samR^iteruruShyataM bAhubhyAM na uruShyatam || 8.101.4
pra mitrAya prAryamNe sachathyamR^itAvaso |varUthyaM varuNe ChandyaM vachaH stotraM rAjasu gAyata || 8.101.5
te hinvire aruNaM jenyaM vasvekaM putraM tisR^INAm |te dhAmAnyamR^itA martyAnAmadabdhA abhi chakShate || 8.101.6
A me vachAMsyudyatA dyumattamAni kartvA |ubhA yAtaM nAsatyA sajoShasA prati havyAni vItaye || 8.101.7
rAtiM yadvAmarakShasaM havAmahe yuvAbhyAM vAjinIvasU |prAchIM hotrAM pratirantAvitaM narA gR^iNAnA jamadagninA || 8.101.8
A no yaj~naM divispR^ishaM vAyo yAhi sumanmabhiH |antaH pavitra upari shrINAno.ayaM shukro ayAmi te || 8.101.9
vetyadhvaryuH pathibhI rajiShThaiH prati havyAni vItaye |adhA niyutva ubhayasya naH piba shuchiM somaM gavAshiram || 8.101.10
baNmahA.N asi sUrya baLAditya mahA.N asi |mahaste sato mahimA panasyate.addhA deva mahA.N asi || 8.101.11
baT sUrya shravasA mahA.N asi satrA deva mahA.N asi |mahnA devAnAmasuryaH purohito vibhu jyotiradAbhyam || 8.101.12
iyaM yA nIchyarkiNI rUpA rohiNyA kR^itA |chitreva pratyadarshyAyatyantardashasu bAhuShu || 8.101.13
prajA ha tisro atyAyamIyurnyanyA arkamabhito vivishre |bR^ihaddha tasthau bhuvaneShvantaH pavamAno harita A vivesha || 8.101.14
mAtA rudrANAM duhitA vasUnAM svasAdityAnAmamR^itasya nAbhiH |pra nu vochaM chikituShe janAya mA gAmanAgAmaditiM vadhiShTa || 8.101.15
vachovidaM vAchamudIrayantIM vishvAbhirdhIbhirupatiShThamAnAm |devIM devebhyaH paryeyuShIM gAmA mAvR^ikta martyo dabhrachetAH || 8.101.16

tvamagne bR^ihadvayo dadhAsi deva dAshuShe |kavirgR^ihapatiryuvA || 8.102.1
sa na ILAnayA saha devA.N agne duvasyuvA |chikidvibhAnavA vaha || 8.102.2
tvayA ha svidyujA vayaM chodiShThena yaviShThya |abhi Shmo vAjasAtaye || 8.102.3
aurvabhR^iguvachChuchimapnavAnavadA huve |agniM samudravAsasam || 8.102.4
huve vAtasvanaM kaviM parjanyakrandyaM sahaH |agniM samudravAsasam || 8.102.5
A savaM savituryathA bhagasyeva bhujiM huve |agniM samudravAsasam || 8.102.6
agniM vo vR^idhantamadhvarANAM purUtamam |achChA naptre sahasvate || 8.102.7
ayaM yathA na AbhuvattvaShTA rUpeva takShyA |asya kratvA yashasvataH || 8.102.8
ayaM vishvA abhi shriyo.agnirdeveShu patyate |A vAjairupa no gamat || 8.102.9
vishveShAmiha stuhi hotR^INAM yashastamam |agniM yaj~neShu pUrvyam || 8.102.10
shIraM pAvakashochiShaM jyeShTho yo dameShvA |dIdAya dIrghashruttamaH || 8.102.11
tamarvantaM na sAnasiM gR^iNIhi vipra shuShmiNam |mitraM na yAtayajjanam || 8.102.12
upa tvA jAmayo giro dedishatIrhaviShkR^itaH |vAyoranIke asthiran || 8.102.13
yasya tridhAtvavR^itaM barhistasthAvasaMdinam |Apashchinni dadhA padam || 8.102.14
padaM devasya mILhuSho.anAdhR^iShTAbhirUtibhiH |bhadrA sUrya ivopadR^ik || 8.102.15
agne ghR^itasya dhItibhistepAno deva shochiShA |A devAnvakShi yakShi cha || 8.102.16
taM tvAjananta mAtaraH kaviM devAso a~NgiraH |havyavAhamamartyam || 8.102.17
prachetasaM tvA kave.agne dUtaM vareNyam |havyavAhaM ni Shedire || 8.102.18
nahi me astyaghnyA na svadhitirvananvati |athaitAdR^igbharAmi te || 8.102.19
yadagne kAni kAni chidA te dArUNi dadhmasi |tA juShasva yaviShThya || 8.102.20
yadattyupajihvikA yadvamro atisarpati |sarvaM tadastu te ghR^itam || 8.102.21
agnimindhAno manasA dhiyaM sacheta martyaH |agnimIdhe vivasvabhiH || 8.102.22

adarshi gAtuvittamo yasminvratAnyAdadhuH |upo Shu jAtamAryasya vardhanamagniM nakShanta no giraH || 8.103.1
pra daivodAso agnirdevA.N achChA na majmanA |anu mAtaraM pR^ithivIM vi vAvR^ite tasthau nAkasya sAnavi || 8.103.2
yasmAdrejanta kR^iShTayashcharkR^ityAni kR^iNvataH |sahasrasAM medhasAtAviva tmanAgniM dhIbhiH saparyata || 8.103.3
pra yaM rAye ninIShasi marto yaste vaso dAshat |sa vIraM dhatte agna ukthashaMsinaM tmanA sahasrapoShiNam || 8.103.4
sa dR^iLhe chidabhi tR^iNatti vAjamarvatA sa dhatte akShiti shravaH |tve devatrA sadA purUvaso vishvA vAmAni dhImahi || 8.103.5
yo vishvA dayate vasu hotA mandro janAnAm |madhorna pAtrA prathamAnyasmai pra stomA yantyagnaye || 8.103.6
ashvaM na gIrbhI rathyaM sudAnavo marmR^ijyante devayavaH |ubhe toke tanaye dasma vishpate parShi rAdho maghonAm || 8.103.7
pra maMhiShThAya gAyata R^itAvne bR^ihate shukrashochiShe |upastutAso agnaye || 8.103.8
A vaMsate maghavA vIravadyashaH samiddho dyumnyAhutaH |kuvinno asya sumatirnavIyasyachChA vAjebhirAgamat || 8.103.9
preShThamu priyANAM stuhyAsAvAtithim |agniM rathAnAM yamam || 8.103.10
uditA yo niditA veditA vasvA yaj~niyo vavartati |duShTarA yasya pravaNe normayo dhiyA vAjaM siShAsataH || 8.103.11
mA no hR^iNItAmatithirvasuragniH puruprashasta eShaH |yaH suhotA svadhvaraH || 8.103.12
mo te riShanye achChoktibhirvaso.agne kebhishchidevaiH |kIrishchiddhi tvAmITTe dUtyAya rAtahavyaH svadhvaraH || 8.103.13
Agne yAhi marutsakhA rudrebhiH somapItaye |sobharyA upa suShTutiM mAdayasva svarNare || 8.103.14

##
Last updated July 2, 2013

Special mention : Initial processing and help by Avinash and Shashi Sathaye, 
Avinash Chopde, Shree Devi Kumar, Sunder Hattangadi, John Gardner.
Reprocessed from Original in final form by Detlef Eichler with additional corrections.
See Detlef's site http://www.detlef108.de/Rigveda.htm
for other details and formats.

The text is shown without accents (Anudattas, dependent Svaritas,
and independent Svaritas including Kampas). Words are connected (agnimILe). 
Ch is doubled as in gachChati according to the rules of Rigveda-Pratishakhya. 
At the end of a word m is replaced by Anusvara M if the initial letter of the
following word is a labial stop consonant (p, ph, b, bh, m).
Visarga H before sh, Sh or s followed by a voiceless consonant has been restored.

Source : The Aufrecht/van Nooten/Holland (Samhita) version
of the Rigveda (http://www.people.fas.harvard.edu/~witzel/onlineRV.htm).
In this text accented vowels have Udatta or 'independent Svarita' markers.
Kampas are not shown. Words are separated (agnim ILe). 
Ch is not doubled as in gaChati. At the end of a word we find m before
a following labial stop consonant (p, ph, b, bh, m).
Visarga H before sh, Sh or s followed by a voiceless consonant has 
been dropped according to a rule of  Rigveda-Pratishakhya.

Send corrections to   : detlefeichler@googlemail.com, sanskrit@cheerful.com

The text is to be used for personal studies and research only.
Any use for commercial purpose is prohibited as a `gentleman's' agreement.
