abodhyagniH samidhA janAnAM prati dhenumivAyatImuShAsam |yahvA iva pra vayAmujjihAnAH pra bhAnavaH sisrate nAkamachCha || 5.1.1
abodhi hotA yajathAya devAnUrdhvo agniH sumanAH prAtarasthAt |samiddhasya rushadadarshi pAjo mahAndevastamaso niramochi || 5.1.2
yadIM gaNasya rashanAmajIgaH shuchira~Nkte shuchibhirgobhiragniH |AddakShiNA yujyate vAjayantyuttAnAmUrdhvo adhayajjuhUbhiH || 5.1.3
agnimachChA devayatAM manAMsi chakShUMShIva sUrye saM charanti |yadIM suvAte uShasA virUpe shveto vAjI jAyate agre ahnAm || 5.1.4
janiShTa hi jenyo agre ahnAM hito hiteShvaruSho vaneShu |damedame sapta ratnA dadhAno.agnirhotA ni ShasAdA yajIyAn || 5.1.5
agnirhotA nyasIdadyajIyAnupasthe mAtuH surabhA u loke |yuvA kaviH puruniShTha R^itAvA dhartA kR^iShTInAmuta madhya iddhaH || 5.1.6
pra Nu tyaM vipramadhvareShu sAdhumagniM hotAramILate namobhiH |A yastatAna rodasI R^itena nityaM mR^ijanti vAjinaM ghR^itena || 5.1.7
mArjAlyo mR^ijyate sve damUnAH kaviprashasto atithiH shivo naH |sahasrashR^i~Ngo vR^iShabhastadojA vishvA.N agne sahasA prAsyanyAn || 5.1.8
pra sadyo agne atyeShyanyAnAviryasmai chArutamo babhUtha |ILenyo vapuShyo vibhAvA priyo vishAmatithirmAnuShINAm || 5.1.9
tubhyaM bharanti kShitayo yaviShTha balimagne antita ota dUrAt |A bhandiShThasya sumatiM chikiddhi bR^ihatte agne mahi sharma bhadram || 5.1.10
Adya rathaM bhAnumo bhAnumantamagne tiShTha yajatebhiH samantam |vidvAnpathInAmurvantarikShameha devAnhaviradyAya vakShi || 5.1.11
avochAma kavaye medhyAya vacho vandAru vR^iShabhAya vR^iShNe |gaviShThiro namasA stomamagnau divIva rukmamuruvya~nchamashret || 5.1.12

kumAraM mAtA yuvatiH samubdhaM guhA bibharti na dadAti pitre |anIkamasya na minajjanAsaH puraH pashyanti nihitamaratau || 5.2.1
kametaM tvaM yuvate kumAraM peShI bibharShi mahiShI jajAna |pUrvIrhi garbhaH sharado vavardhApashyaM jAtaM yadasUta mAtA || 5.2.2
hiraNyadantaM shuchivarNamArAtkShetrAdapashyamAyudhA mimAnam |dadAno asmA amR^itaM vipR^ikvatkiM mAmanindrAH kR^iNavannanukthAH || 5.2.3
kShetrAdapashyaM sanutashcharantaM sumadyUthaM na puru shobhamAnam |na tA agR^ibhrannajaniShTa hi ShaH paliknIridyuvatayo bhavanti || 5.2.4
ke me maryakaM vi yavanta gobhirna yeShAM gopA araNashchidAsa |ya IM jagR^ibhurava te sR^ijantvAjAti pashva upa nashchikitvAn || 5.2.5
vasAM rAjAnaM vasatiM janAnAmarAtayo ni dadhurmartyeShu |brahmANyatrerava taM sR^ijantu ninditAro nindyAso bhavantu || 5.2.6
shunashchichChepaM niditaM sahasrAdyUpAdamu~ncho ashamiShTa hi ShaH |evAsmadagne vi mumugdhi pAshAnhotashchikitva iha tU niShadya || 5.2.7
hR^iNIyamAno apa hi madaiyeH pra me devAnAM vratapA uvAcha |indro vidvA.N anu hi tvA chachakSha tenAhamagne anushiShTa AgAm || 5.2.8
vi jyotiShA bR^ihatA bhAtyagnirAvirvishvAni kR^iNute mahitvA |prAdevIrmAyAH sahate durevAH shishIte shR^i~Nge rakShase vinikShe || 5.2.9
uta svAnAso divi ShantvagnestigmAyudhA rakShase hantavA u |made chidasya pra rujanti bhAmA na varante paribAdho adevIH || 5.2.10
etaM te stomaM tuvijAta vipro rathaM na dhIraH svapA atakSham |yadIdagne prati tvaM deva haryAH svarvatIrapa enA jayema || 5.2.11
tuvigrIvo vR^iShabho vAvR^idhAno.ashatrvaryaH samajAti vedaH |itImamagnimamR^itA avochanbarhiShmate manave sharma yaMsaddhaviShmate manave sharma yaMsat || 5.2.12

tvamagne varuNo jAyase yattvaM mitro bhavasi yatsamiddhaH |tve vishve sahasasputra devAstvamindro dAshuShe martyAya || 5.3.1
tvamaryamA bhavasi yatkanInAM nAma svadhAvanguhyaM bibharShi |a~njanti mitraM sudhitaM na gobhiryaddampatI samanasA kR^iNoShi || 5.3.2
tava shriye maruto marjayanta rudra yatte janima chAru chitram |padaM yadviShNorupamaM nidhAyi tena pAsi guhyaM nAma gonAm || 5.3.3
tava shriyA sudR^isho deva devAH purU dadhAnA amR^itaM sapanta |hotAramagniM manuSho ni Shedurdashasyanta ushijaH shaMsamAyoH || 5.3.4
na tvaddhotA pUrvo agne yajIyAnna kAvyaiH paro asti svadhAvaH |vishashcha yasyA atithirbhavAsi sa yaj~nena vanavaddeva martAn || 5.3.5
vayamagne vanuyAma tvotA vasUyavo haviShA budhyamAnAH |vayaM samarye vidatheShvahnAM vayaM rAyA sahasasputra martAn || 5.3.6
yo na Ago abhyeno bharAtyadhIdaghamaghashaMse dadhAta |jahI chikitvo abhishastimetAmagne yo no marchayati dvayena || 5.3.7
tvAmasyA vyuShi deva pUrve dUtaM kR^iNvAnA ayajanta havyaiH |saMsthe yadagna Iyase rayINAM devo martairvasubhiridhyamAnaH || 5.3.8
ava spR^idhi pitaraM yodhi vidvAnputro yaste sahasaH sUna Uhe |kadA chikitvo abhi chakShase no.agne kadA.N R^itachidyAtayAse || 5.3.9
bhUri nAma vandamAno dadhAti pitA vaso yadi tajjoShayAse |kuviddevasya sahasA chakAnaH sumnamagnirvanate vAvR^idhAnaH || 5.3.10
tvama~Nga jaritAraM yaviShTha vishvAnyagne duritAti parShi |stenA adR^ishranripavo janAso.aj~nAtaketA vR^ijinA abhUvan || 5.3.11
ime yAmAsastvadrigabhUvanvasave vA tadidAgo avAchi |nAhAyamagnirabhishastaye no na rIShate vAvR^idhAnaH parA dAt || 5.3.12

tvAmagne vasupatiM vasUnAmabhi pra mande adhvareShu rAjan |tvayA vAjaM vAjayanto jayemAbhi ShyAma pR^itsutIrmartyAnAm || 5.4.1
havyavALagnirajaraH pitA no vibhurvibhAvA sudR^ishIko asme |sugArhapatyAH samiSho didIhyasmadryaksaM mimIhi shravAMsi || 5.4.2
vishAM kaviM vishpatiM mAnuShINAM shuchiM pAvakaM ghR^itapR^iShThamagnim |ni hotAraM vishvavidaM dadhidhve sa deveShu vanate vAryANi || 5.4.3
juShasvAgna iLayA sajoShA yatamAno rashmibhiH sUryasya |juShasva naH samidhaM jAtaveda A cha devAnhaviradyAya vakShi || 5.4.4
juShTo damUnA atithirduroNa imaM no yaj~namupa yAhi vidvAn |vishvA agne abhiyujo vihatyA shatrUyatAmA bharA bhojanAni || 5.4.5
vadhena dasyuM pra hi chAtayasva vayaH kR^iNvAnastanve svAyai |piparShi yatsahasasputra devAntso agne pAhi nR^itama vAje asmAn || 5.4.6
vayaM te agna ukthairvidhema vayaM havyaiH pAvaka bhadrashoche |asme rayiM vishvavAraM saminvAsme vishvAni draviNAni dhehi || 5.4.7
asmAkamagne adhvaraM juShasva sahasaH sUno triShadhastha havyam |vayaM deveShu sukR^itaH syAma sharmaNA nastrivarUthena pAhi || 5.4.8
vishvAni no durgahA jAtavedaH sindhuM na nAvA duritAti parShi |agne atrivannamasA gR^iNAno.asmAkaM bodhyavitA tanUnAm || 5.4.9
yastvA hR^idA kIriNA manyamAno.amartyaM martyo johavImi |jAtavedo yasho asmAsu dhehi prajAbhiragne amR^itatvamashyAm || 5.4.10
yasmai tvaM sukR^ite jAtaveda u lokamagne kR^iNavaH syonam |ashvinaM sa putriNaM vIravantaM gomantaM rayiM nashate svasti || 5.4.11

susamiddhAya shochiShe ghR^itaM tIvraM juhotana |agnaye jAtavedase || 5.5.1
narAshaMsaH suShUdatImaM yaj~namadAbhyaH |kavirhi madhuhastyaH || 5.5.2
ILito agna A vahendraM chitramiha priyam |sukhai rathebhirUtaye || 5.5.3
UrNamradA vi prathasvAbhyarkA anUShata |bhavA naH shubhra sAtaye || 5.5.4
devIrdvAro vi shrayadhvaM suprAyaNA na Utaye |prapra yaj~naM pR^iNItana || 5.5.5
supratIke vayovR^idhA yahvI R^itasya mAtarA |doShAmuShAsamImahe || 5.5.6
vAtasya patmannILitA daivyA hotArA manuShaH |imaM no yaj~namA gatam || 5.5.7
iLA sarasvatI mahI tisro devIrmayobhuvaH |barhiH sIdantvasridhaH || 5.5.8
shivastvaShTarihA gahi vibhuH poSha uta tmanA |yaj~neyaj~ne na udava || 5.5.9
yatra vettha vanaspate devAnAM guhyA nAmAni |tatra havyAni gAmaya || 5.5.10
svAhAgnaye varuNAya svAhendrAya marudbhyaH |svAhA devebhyo haviH || 5.5.11

agniM taM manye yo vasurastaM yaM yanti dhenavaH |astamarvanta Ashavo.astaM nityAso vAjina iShaM stotR^ibhya A bhara || 5.6.1
so agniryo vasurgR^iNe saM yamAyanti dhenavaH |samarvanto raghudruvaH saM sujAtAsaH sUraya iShaM stotR^ibhya A bhara || 5.6.2
agnirhi vAjinaM vishe dadAti vishvacharShaNiH |agnI rAye svAbhuvaM sa prIto yAti vAryamiShaM stotR^ibhya A bhara || 5.6.3
A te agna idhImahi dyumantaM devAjaram |yaddha syA te panIyasI samiddIdayati dyavIShaM stotR^ibhya A bhara || 5.6.4
A te agna R^ichA haviH shukrasya shochiShaspate |sushchandra dasma vishpate havyavAT tubhyaM hUyata iShaM stotR^ibhya A bhara || 5.6.5
pro tye agnayo.agniShu vishvaM puShyanti vAryam |te hinvire ta invire ta iShaNyantyAnuShagiShaM stotR^ibhya A bhara || 5.6.6
tava tye agne archayo mahi vrAdhanta vAjinaH |ye patvabhiH shaphAnAM vrajA bhuranta gonAmiShaM stotR^ibhya A bhara || 5.6.7
navA no agna A bhara stotR^ibhyaH sukShitIriShaH |te syAma ya AnR^ichustvAdUtAso damedama iShaM stotR^ibhya A bhara || 5.6.8
ubhe sushchandra sarpiSho darvI shrINISha Asani |uto na utpupUryA uktheShu shavasaspata iShaM stotR^ibhya A bhara || 5.6.9
evA.N agnimajuryamurgIrbhiryaj~nebhirAnuShak |dadhadasme suvIryamuta tyadAshvashvyamiShaM stotR^ibhya A bhara || 5.6.10

sakhAyaH saM vaH samya~nchamiShaM stomaM chAgnaye |varShiShThAya kShitInAmUrjo naptre sahasvate || 5.7.1
kutrA chidyasya samR^itau raNvA naro nR^iShadane |arhantashchidyamindhate saMjanayanti jantavaH || 5.7.2
saM yadiSho vanAmahe saM havyA mAnuShANAm |uta dyumnasya shavasa R^itasya rashmimA dade || 5.7.3
sa smA kR^iNoti ketumA naktaM chiddUra A sate |pAvako yadvanaspatInpra smA minAtyajaraH || 5.7.4
ava sma yasya veShaNe svedaM pathiShu juhvati |abhImaha svajenyaM bhUmA pR^iShTheva ruruhuH || 5.7.5
yaM martyaH puruspR^ihaM vidadvishvasya dhAyase |pra svAdanaM pitUnAmastatAtiM chidAyave || 5.7.6
sa hi ShmA dhanvAkShitaM dAtA na dAtyA pashuH |hirishmashruH shuchidannR^ibhuranibhR^iShTataviShiH || 5.7.7
shuchiH Shma yasmA atrivatpra svadhitIva rIyate |suShUrasUta mAtA krANA yadAnashe bhagam || 5.7.8
A yaste sarpirAsute.agne shamasti dhAyase |aiShu dyumnamuta shrava A chittaM martyeShu dhAH || 5.7.9
iti chinmanyumadhrijastvAdAtamA pashuM dade |Adagne apR^iNato.atriH sAsahyAddasyUniShaH sAsahyAnnR^In || 5.7.10

tvAmagna R^itAyavaH samIdhire pratnaM pratnAsa Utaye sahaskR^ita |purushchandraM yajataM vishvadhAyasaM damUnasaM gR^ihapatiM vareNyam || 5.8.1
tvAmagne atithiM pUrvyaM vishaH shochiShkeshaM gR^ihapatiM ni Shedire |bR^ihatketuM pururUpaM dhanaspR^itaM susharmANaM svavasaM jaradviSham || 5.8.2
tvAmagne mAnuShIrILate visho hotrAvidaM vivichiM ratnadhAtamam |guhA santaM subhaga vishvadarshataM tuviShvaNasaM suyajaM ghR^itashriyam || 5.8.3
tvAmagne dharNasiM vishvadhA vayaM gIrbhirgR^iNanto namasopa sedima |sa no juShasva samidhAno a~Ngiro devo martasya yashasA sudItibhiH || 5.8.4
tvamagne pururUpo vishevishe vayo dadhAsi pratnathA puruShTuta |purUNyannA sahasA vi rAjasi tviShiH sA te titviShANasya nAdhR^iShe || 5.8.5
tvAmagne samidhAnaM yaviShThya devA dUtaM chakrire havyavAhanam |urujrayasaM ghR^itayonimAhutaM tveShaM chakShurdadhire chodayanmati || 5.8.6
tvAmagne pradiva AhutaM ghR^itaiH sumnAyavaH suShamidhA samIdhire |sa vAvR^idhAna oShadhIbhirukShito.abhi jrayAMsi pArthivA vi tiShThase || 5.8.7

tvAmagne haviShmanto devaM martAsa ILate |manye tvA jAtavedasaM sa havyA vakShyAnuShak || 5.9.1
agnirhotA dAsvataH kShayasya vR^iktabarhiShaH |saM yaj~nAsashcharanti yaM saM vAjAsaH shravasyavaH || 5.9.2
uta sma yaM shishuM yathA navaM janiShTAraNI |dhartAraM mAnuShINAM vishAmagniM svadhvaram || 5.9.3
uta sma durgR^ibhIyase putro na hvAryANAm |purU yo dagdhAsi vanAgne pashurna yavase || 5.9.4
adha sma yasyArchayaH samyaksaMyanti dhUminaH |yadImaha trito divyupa dhmAteva dhamati shishIte dhmAtarI yathA || 5.9.5
tavAhamagna Utibhirmitrasya cha prashastibhiH |dveShoyuto na duritA turyAma martyAnAm || 5.9.6
taM no agne abhI naro rayiM sahasva A bhara |sa kShepayatsa poShayadbhuvadvAjasya sAtaya utaidhi pR^itsu no vR^idhe || 5.9.7

agna ojiShThamA bhara dyumnamasmabhyamadhrigo |pra no rAyA parINasA ratsi vAjAya panthAm || 5.10.1
tvaM no agne adbhuta kratvA dakShasya maMhanA |tve asuryamAruhatkrANA mitro na yaj~niyaH || 5.10.2
tvaM no agna eShAM gayaM puShTiM cha vardhaya |ye stomebhiH pra sUrayo naro maghAnyAnashuH || 5.10.3
ye agne chandra te giraH shumbhantyashvarAdhasaH |shuShmebhiH shuShmiNo naro divashchidyeShAM bR^ihatsukIrtirbodhati tmanA || 5.10.4
tava tye agne archayo bhrAjanto yanti dhR^iShNuyA |parijmAno na vidyutaH svAno ratho na vAjayuH || 5.10.5
nU no agna Utaye sabAdhasashcha rAtaye |asmAkAsashcha sUrayo vishvA AshAstarIShaNi || 5.10.6
tvaM no agne a~NgiraH stutaH stavAna A bhara |hotarvibhvAsahaM rayiM stotR^ibhyaH stavase cha na utaidhi pR^itsu no vR^idhe || 5.10.7

janasya gopA ajaniShTa jAgR^iviragniH sudakShaH suvitAya navyase |ghR^itapratIko bR^ihatA divispR^ishA dyumadvi bhAti bharatebhyaH shuchiH || 5.11.1
yaj~nasya ketuM prathamaM purohitamagniM narastriShadhasthe samIdhire |indreNa devaiH sarathaM sa barhiShi sIdanni hotA yajathAya sukratuH || 5.11.2
asammR^iShTo jAyase mAtroH shuchirmandraH kavirudatiShTho vivasvataH |ghR^itena tvAvardhayannagna Ahuta dhUmaste keturabhavaddivi shritaH || 5.11.3
agnirno yaj~namupa vetu sAdhuyAgniM naro vi bharante gR^ihegR^ihe |agnirdUto abhavaddhavyavAhano.agniM vR^iNAnA vR^iNate kavikratum || 5.11.4
tubhyedamagne madhumattamaM vachastubhyaM manIShA iyamastu shaM hR^ide |tvAM giraH sindhumivAvanIrmahIrA pR^iNanti shavasA vardhayanti cha || 5.11.5
tvAmagne a~Ngiraso guhA hitamanvavinda~nChishriyANaM vanevane |sa jAyase mathyamAnaH saho mahattvAmAhuH sahasasputrama~NgiraH || 5.11.6

prAgnaye bR^ihate yaj~niyAya R^itasya vR^iShNe asurAya manma |ghR^itaM na yaj~na Asye supUtaM giraM bhare vR^iShabhAya pratIchIm || 5.12.1
R^itaM chikitva R^itamichchikiddhyR^itasya dhArA anu tR^indhi pUrvIH |nAhaM yAtuM sahasA na dvayena R^itaM sapAmyaruShasya vR^iShNaH || 5.12.2
kayA no agna R^itayannR^itena bhuvo navedA uchathasya navyaH |vedA me deva R^itupA R^itUnAM nAhaM patiM saniturasya rAyaH || 5.12.3
ke te agne ripave bandhanAsaH ke pAyavaH saniShanta dyumantaH |ke dhAsimagne anR^itasya pAnti ka Asato vachasaH santi gopAH || 5.12.4
sakhAyaste viShuNA agna ete shivAsaH santo ashivA abhUvan |adhUrShata svayamete vachobhirR^ijUyate vR^ijinAni bruvantaH || 5.12.5
yaste agne namasA yaj~namITTa R^itaM sa pAtyaruShasya vR^iShNaH |tasya kShayaH pR^ithurA sAdhuretu prasarsrANasya nahuShasya sheShaH || 5.12.6

archantastvA havAmahe.archantaH samidhImahi |agne archanta Utaye || 5.13.1
agneH stomaM manAmahe sidhramadya divispR^ishaH |devasya draviNasyavaH || 5.13.2
agnirjuShata no giro hotA yo mAnuSheShvA |sa yakShaddaivyaM janam || 5.13.3
tvamagne saprathA asi juShTo hotA vareNyaH |tvayA yaj~naM vi tanvate || 5.13.4
tvAmagne vAjasAtamaM viprA vardhanti suShTutam |sa no rAsva suvIryam || 5.13.5
agne nemirarA.N iva devA.NstvaM paribhUrasi |A rAdhashchitramR^i~njase || 5.13.6

agniM stomena bodhaya samidhAno amartyam |havyA deveShu no dadhat || 5.14.1
tamadhvareShvILate devaM martA amartyam |yajiShThaM mAnuShe jane || 5.14.2
taM hi shashvanta ILate sruchA devaM ghR^itashchutA |agniM havyAya voLhave || 5.14.3
agnirjAto arochata ghnandasyU~njyotiShA tamaH |avindadgA apaH svaH || 5.14.4
agnimILenyaM kaviM ghR^itapR^iShThaM saparyata |vetu me shR^iNavaddhavam || 5.14.5
agniM ghR^itena vAvR^idhuH stomebhirvishvacharShaNim |svAdhIbhirvachasyubhiH || 5.14.6

pra vedhase kavaye vedyAya giraM bhare yashase pUrvyAya |ghR^itaprasatto asuraH sushevo rAyo dhartA dharuNo vasvo agniH || 5.15.1
R^itena R^itaM dharuNaM dhArayanta yaj~nasya shAke parame vyoman |divo dharmandharuNe seduSho nR^I~njAtairajAtA.N abhi ye nanakShuH || 5.15.2
a~Nhoyuvastanvastanvate vi vayo mahadduShTaraM pUrvyAya |sa saMvato navajAtastuturyAtsi~NhaM na kruddhamabhitaH pari ShThuH || 5.15.3
mAteva yadbharase paprathAno janaMjanaM dhAyase chakShase cha |vayovayo jarase yaddadhAnaH pari tmanA viShurUpo jigAsi || 5.15.4
vAjo nu te shavasaspAtvantamuruM doghaM dharuNaM deva rAyaH |padaM na tAyurguhA dadhAno maho rAye chitayannatrimaspaH || 5.15.5

bR^ihadvayo hi bhAnave.archA devAyAgnaye |yaM mitraM na prashastibhirmartAso dadhire puraH || 5.16.1
sa hi dyubhirjanAnAM hotA dakShasya bAhvoH |vi havyamagnirAnuShagbhago na vAramR^iNvati || 5.16.2
asya stome maghonaH sakhye vR^iddhashochiShaH |vishvA yasmintuviShvaNi samarye shuShmamAdadhuH || 5.16.3
adhA hyagna eShAM suvIryasya maMhanA |tamidyahvaM na rodasI pari shravo babhUvatuH || 5.16.4
nU na ehi vAryamagne gR^iNAna A bhara |ye vayaM ye cha sUrayaH svasti dhAmahe sachotaidhi pR^itsu no vR^idhe || 5.16.5

A yaj~nairdeva martya itthA tavyAMsamUtaye |agniM kR^ite svadhvare pUrurILItAvase || 5.17.1
asya hi svayashastara AsA vidharmanmanyase |taM nAkaM chitrashochiShaM mandraM paro manIShayA || 5.17.2
asya vAsA u archiShA ya Ayukta tujA girA |divo na yasya retasA bR^ihachChochantyarchayaH || 5.17.3
asya kratvA vichetaso dasmasya vasu ratha A |adhA vishvAsu havyo.agnirvikShu pra shasyate || 5.17.4
nU na iddhi vAryamAsA sachanta sUrayaH |Urjo napAdabhiShTaye pAhi shagdhi svastaya utaidhi pR^itsu no vR^idhe || 5.17.5

prAtaragniH purupriyo vishaH stavetAtithiH |vishvAni yo amartyo havyA marteShu raNyati || 5.18.1
dvitAya mR^iktavAhase svasya dakShasya maMhanA |induM sa dhatta AnuShakstotA chitte amartya || 5.18.2
taM vo dIrghAyushochiShaM girA huve maghonAm |ariShTo yeShAM ratho vyashvadAvannIyate || 5.18.3
chitrA vA yeShu dIdhitirAsannukthA pAnti ye |stIrNaM barhiH svarNare shravAMsi dadhire pari || 5.18.4
ye me pa~nchAshataM dadurashvAnAM sadhastuti |dyumadagne mahi shravo bR^ihatkR^idhi maghonAM nR^ivadamR^ita nR^iNAm || 5.18.5

abhyavasthAH pra jAyante pra vavrervavrishchiketa |upasthe mAturvi chaShTe || 5.19.1
juhure vi chitayanto.animiShaM nR^imNaM pAnti |A dR^iLhAM puraM vivishuH || 5.19.2
A shvaitreyasya jantavo dyumadvardhanta kR^iShTayaH |niShkagrIvo bR^ihaduktha enA madhvA na vAjayuH || 5.19.3
priyaM dugdhaM na kAmyamajAmi jAmyoH sachA |gharmo na vAjajaTharo.adabdhaH shashvato dabhaH || 5.19.4
krILanno rashma A bhuvaH saM bhasmanA vAyunA vevidAnaH |tA asya sandhR^iShajo na tigmAH susaMshitA vakShyo vakShaNesthAH || 5.19.5

yamagne vAjasAtama tvaM chinmanyase rayim |taM no gIrbhiH shravAyyaM devatrA panayA yujam || 5.20.1
ye agne nerayanti te vR^iddhA ugrasya shavasaH |apa dveSho apa hvaro.anyavratasya sashchire || 5.20.2
hotAraM tvA vR^iNImahe.agne dakShasya sAdhanam |yaj~neShu pUrvyaM girA prayasvanto havAmahe || 5.20.3
itthA yathA ta Utaye sahasAvandivedive |rAya R^itAya sukrato gobhiH ShyAma sadhamAdo vIraiH syAma sadhamAdaH || 5.20.4

manuShvattvA ni dhImahi manuShvatsamidhImahi |agne manuShvada~Ngiro devAndevayate yaja || 5.21.1
tvaM hi mAnuShe jane.agne suprIta idhyase |sruchastvA yantyAnuShaksujAta sarpirAsute || 5.21.2
tvAM vishve sajoShaso devAso dUtamakrata |saparyantastvA kave yaj~neShu devamILate || 5.21.3
devaM vo devayajyayAgnimILIta martyaH |samiddhaH shukra dIdihyR^itasya yonimAsadaH sasasya yonimAsadaH || 5.21.4

pra vishvasAmannatrivadarchA pAvakashochiShe |yo adhvareShvIDyo hotA mandratamo vishi || 5.22.1
nyagniM jAtavedasaM dadhAtA devamR^itvijam |pra yaj~na etvAnuShagadyA devavyachastamaH || 5.22.2
chikitvinmanasaM tvA devaM martAsa Utaye |vareNyasya te.avasa iyAnAso amanmahi || 5.22.3
agne chikiddhyasya na idaM vachaH sahasya |taM tvA sushipra dampate stomairvardhantyatrayo gIrbhiH shumbhantyatrayaH || 5.22.4

agne sahantamA bhara dyumnasya prAsahA rayim |vishvA yashcharShaNIrabhyAsA vAjeShu sAsahat || 5.23.1
tamagne pR^itanAShahaM rayiM sahasva A bhara |tvaM hi satyo adbhuto dAtA vAjasya gomataH || 5.23.2
vishve hi tvA sajoShaso janAso vR^iktabarhiShaH |hotAraM sadmasu priyaM vyanti vAryA puru || 5.23.3
sa hi ShmA vishvacharShaNirabhimAti saho dadhe |agna eShu kShayeShvA revannaH shukra dIdihi dyumatpAvaka dIdihi || 5.23.4

agne tvaM no antama uta trAtA shivo bhavA varUthyaH || 5.24.1
vasuragnirvasushravA achChA nakShi dyumattamaM rayiM dAH || 5.24.2
sa no bodhi shrudhI havamuruShyA No aghAyataH samasmAt || 5.24.3
taM tvA shochiShTha dIdivaH sumnAya nUnamImahe sakhibhyaH || 5.24.4

achChA vo agnimavase devaM gAsi sa no vasuH |rAsatputra R^iShUNAmR^itAvA parShati dviShaH || 5.25.1
sa hi satyo yaM pUrve chiddevAsashchidyamIdhire |hotAraM mandrajihvamitsudItibhirvibhAvasum || 5.25.2
sa no dhItI variShThayA shreShThayA cha sumatyA |agne rAyo didIhi naH suvR^iktibhirvareNya || 5.25.3
agnirdeveShu rAjatyagnirmarteShvAvishan |agnirno havyavAhano.agniM dhIbhiH saparyata || 5.25.4
agnistuvishravastamaM tuvibrahmANamuttamam |atUrtaM shrAvayatpatiM putraM dadAti dAshuShe || 5.25.5
agnirdadAti satpatiM sAsAha yo yudhA nR^ibhiH |agniratyaM raghuShyadaM jetAramaparAjitam || 5.25.6
yadvAhiShThaM tadagnaye bR^ihadarcha vibhAvaso |mahiShIva tvadrayistvadvAjA udIrate || 5.25.7
tava dyumanto archayo grAvevochyate bR^ihat |uto te tanyaturyathA svAno arta tmanA divaH || 5.25.8
evA.N agniM vasUyavaH sahasAnaM vavandima |sa no vishvA ati dviShaH parShannAveva sukratuH || 5.25.9

agne pAvaka rochiShA mandrayA deva jihvayA |A devAnvakShi yakShi cha || 5.26.1
taM tvA ghR^itasnavImahe chitrabhAno svardR^isham |devA.N A vItaye vaha || 5.26.2
vItihotraM tvA kave dyumantaM samidhImahi |agne bR^ihantamadhvare || 5.26.3
agne vishvebhirA gahi devebhirhavyadAtaye |hotAraM tvA vR^iNImahe || 5.26.4
yajamAnAya sunvata Agne suvIryaM vaha |devairA satsi barhiShi || 5.26.5
samidhAnaH sahasrajidagne dharmANi puShyasi |devAnAM dUta ukthyaH || 5.26.6
nyagniM jAtavedasaM hotravAhaM yaviShThyam |dadhAtA devamR^itvijam || 5.26.7
pra yaj~na etvAnuShagadyA devavyachastamaH |stR^iNIta barhirAsade || 5.26.8
edaM maruto ashvinA mitraH sIdantu varuNaH |devAsaH sarvayA vishA || 5.26.9

anasvantA satpatirmAmahe me gAvA chetiShTho asuro maghonaH |traivR^iShNo agne dashabhiH sahasrairvaishvAnara tryaruNashchiketa || 5.27.1
yo me shatA cha viMshatiM cha gonAM harI cha yuktA sudhurA dadAti |vaishvAnara suShTuto vAvR^idhAno.agne yachCha tryaruNAya sharma || 5.27.2
evA te agne sumatiM chakAno naviShThAya navamaM trasadasyuH |yo me girastuvijAtasya pUrvIryuktenAbhi tryaruNo gR^iNAti || 5.27.3
yo ma iti pravochatyashvamedhAya sUraye |dadadR^ichA saniM yate dadanmedhAmR^itAyate || 5.27.4
yasya mA paruShAH shatamuddharShayantyukShaNaH |ashvamedhasya dAnAH somA iva tryAshiraH || 5.27.5
indrAgnI shatadAvnyashvamedhe suvIryam |kShatraM dhArayataM bR^ihaddivi sUryamivAjaram || 5.27.6

samiddho agnirdivi shochirashretpratya~N~NuShasamurviyA vi bhAti |eti prAchI vishvavArA namobhirdevA.N ILAnA haviShA ghR^itAchI || 5.28.1
samidhyamAno amR^itasya rAjasi haviShkR^iNvantaM sachase svastaye |vishvaM sa dhatte draviNaM yaminvasyAtithyamagne ni cha dhatta itpuraH || 5.28.2
agne shardha mahate saubhagAya tava dyumnAnyuttamAni santu |saM jAspatyaM suyamamA kR^iNuShva shatrUyatAmabhi tiShThA mahAMsi || 5.28.3
samiddhasya pramahaso.agne vande tava shriyam |vR^iShabho dyumnavA.N asi samadhvareShvidhyase || 5.28.4
samiddho agna Ahuta devAnyakShi svadhvara |tvaM hi havyavALasi || 5.28.5
A juhotA duvasyatAgniM prayatyadhvare |vR^iNIdhvaM havyavAhanam || 5.28.6

tryaryamA manuSho devatAtA trI rochanA divyA dhArayanta |archanti tvA marutaH pUtadakShAstvameShAmR^iShirindrAsi dhIraH || 5.29.1
anu yadIM maruto mandasAnamArchannindraM papivAMsaM sutasya |Adatta vajramabhi yadahiM hannapo yahvIrasR^ijatsartavA u || 5.29.2
uta brahmANo maruto me asyendraH somasya suShutasya peyAH |taddhi havyaM manuShe gA avindadahannahiM papivA.N indro asya || 5.29.3
AdrodasI vitaraM vi ShkabhAyatsaMvivyAnashchidbhiyase mR^igaM kaH |jigartimindro apajargurANaH prati shvasantamava dAnavaM han || 5.29.4
adha kratvA maghavantubhyaM devA anu vishve adaduH somapeyam |yatsUryasya haritaH patantIH puraH satIruparA etashe kaH || 5.29.5
nava yadasya navatiM cha bhogAnsAkaM vajreNa maghavA vivR^ishchat |archantIndraM marutaH sadhasthe traiShTubhena vachasA bAdhata dyAm || 5.29.6
sakhA sakhye apachattUyamagnirasya kratvA mahiShA trI shatAni |trI sAkamindro manuShaH sarAMsi sutaM pibadvR^itrahatyAya somam || 5.29.7
trI yachChatA mahiShANAmagho mAstrI sarAMsi maghavA somyApAH |kAraM na vishve ahvanta devA bharamindrAya yadahiM jaghAna || 5.29.8
ushanA yatsahasyairayAtaM gR^ihamindra jUjuvAnebhirashvaiH |vanvAno atra sarathaM yayAtha kutsena devairavanorha shuShNam || 5.29.9
prAnyachchakramavR^ihaH sUryasya kutsAyAnyadvarivo yAtave.akaH |anAso dasyU.NramR^iNo vadhena ni duryoNa AvR^iNa~NmR^idhravAchaH || 5.29.10
stomAsastvA gaurivIteravardhannarandhayo vaidathinAya piprum |A tvAmR^ijishvA sakhyAya chakre pachanpaktIrapibaH somamasya || 5.29.11
navagvAsaH sutasomAsa indraM dashagvAso abhyarchantyarkaiH |gavyaM chidUrvamapidhAnavantaM taM chinnaraH shashamAnA apa vran || 5.29.12
katho nu te pari charANi vidvAnvIryA maghavanyA chakartha |yA cho nu navyA kR^iNavaH shaviShTha predu tA te vidatheShu bravAma || 5.29.13
etA vishvA chakR^ivA.N indra bhUryaparIto januShA vIryeNa |yA chinnu vajrinkR^iNavo dadhR^iShvAnna te vartA taviShyA asti tasyAH || 5.29.14
indra brahma kriyamANA juShasva yA te shaviShTha navyA akarma |vastreva bhadrA sukR^itA vasUyU rathaM na dhIraH svapA atakSham || 5.29.15

kva sya vIraH ko apashyadindraM sukharathamIyamAnaM haribhyAm |yo rAyA vajrI sutasomamichChantadoko gantA puruhUta UtI || 5.30.1
avAchachakShaM padamasya sasvarugraM nidhAturanvAyamichChan |apR^ichChamanyA.N uta te ma AhurindraM naro bubudhAnA ashema || 5.30.2
pra nu vayaM sute yA te kR^itAnIndra bravAma yAni no jujoShaH |vedadavidvA~nChR^iNavachcha vidvAnvahate.ayaM maghavA sarvasenaH || 5.30.3
sthiraM manashchakR^iShe jAta indra veShIdeko yudhaye bhUyasashchit |ashmAnaM chichChavasA didyuto vi vido gavAmUrvamusriyANAm || 5.30.4
paro yattvaM parama AjaniShThAH parAvati shrutyaM nAma bibhrat |atashchidindrAdabhayanta devA vishvA apo ajayaddAsapatnIH || 5.30.5
tubhyedete marutaH sushevA archantyarkaM sunvantyandhaH |ahimohAnamapa AshayAnaM pra mAyAbhirmAyinaM sakShadindraH || 5.30.6
vi ShU mR^idho januShA dAnaminvannahangavA maghavansaMchakAnaH |atrA dAsasya namucheH shiro yadavartayo manave gAtumichChan || 5.30.7
yujaM hi mAmakR^ithA Adidindra shiro dAsasya namuchermathAyan |ashmAnaM chitsvaryaM vartamAnaM pra chakriyeva rodasI marudbhyaH || 5.30.8
striyo hi dAsa AyudhAni chakre kiM mA karannabalA asya senAH |antarhyakhyadubhe asya dhene athopa praidyudhaye dasyumindraH || 5.30.9
samatra gAvo.abhito.anavanteheha vatsairviyutA yadAsan |saM tA indro asR^ijadasya shAkairyadIM somAsaH suShutA amandan || 5.30.10
yadIM somA babhrudhUtA amandannaroravIdvR^iShabhaH sAdaneShu |puraMdaraH papivA.N indro asya punargavAmadadAdusriyANAm || 5.30.11
bhadramidaM rushamA agne akrangavAM chatvAri dadataH sahasrA |R^iNaMchayasya prayatA maghAni pratyagrabhIShma nR^itamasya nR^iNAm || 5.30.12
supeshasaM mAva sR^ijantyastaM gavAM sahasrai rushamAso agne |tIvrA indramamamanduH sutAso.aktorvyuShTau paritakmyAyAH || 5.30.13
auchChatsA rAtrI paritakmyA yA.N R^iNaMchaye rAjani rushamAnAm |atyo na vAjI raghurajyamAno babhrushchatvAryasanatsahasrA || 5.30.14
chatuHsahasraM gavyasya pashvaH pratyagrabhIShma rushameShvagne |gharmashchittaptaH pravR^ije ya AsIdayasmayastamvAdAma viprAH || 5.30.15

indro rathAya pravataM kR^iNoti yamadhyasthAnmaghavA vAjayantam |yUtheva pashvo vyunoti gopA ariShTo yAti prathamaH siShAsan || 5.31.1
A pra drava harivo mA vi venaH pisha~NgarAte abhi naH sachasva |nahi tvadindra vasyo anyadastyamenA.Nshchijjanivatashchakartha || 5.31.2
udyatsahaH sahasa AjaniShTa dediShTa indra indriyANi vishvA |prAchodayatsudughA vavre antarvi jyotiShA saMvavR^itvattamo.avaH || 5.31.3
anavaste rathamashvAya takShantvaShTA vajraM puruhUta dyumantam |brahmANa indraM mahayanto arkairavardhayannahaye hantavA u || 5.31.4
vR^iShNe yatte vR^iShaNo arkamarchAnindra grAvANo aditiH sajoShAH |anashvAso ye pavayo.arathA indreShitA abhyavartanta dasyUn || 5.31.5
pra te pUrvANi karaNAni vochaM pra nUtanA maghavanyA chakartha |shaktIvo yadvibharA rodasI ubhe jayannapo manave dAnuchitrAH || 5.31.6
tadinnu te karaNaM dasma viprAhiM yadghnannojo atrAmimIthAH |shuShNasya chitpari mAyA agR^ibhNAH prapitvaM yannapa dasyU.NrasedhaH || 5.31.7
tvamapo yadave turvashAyAramayaH sudughAH pAra indra |ugramayAtamavaho ha kutsaM saM ha yadvAmushanAranta devAH || 5.31.8
indrAkutsA vahamAnA rathenA vAmatyA api karNe vahantu |niH ShImadbhyo dhamatho niH ShadhasthAnmaghono hR^ido varathastamAMsi || 5.31.9
vAtasya yuktAnsuyujashchidashvAnkavishchideSho ajagannavasyuH |vishve te atra marutaH sakhAya indra brahmANi taviShImavardhan || 5.31.10
sUrashchidrathaM paritakmyAyAM pUrvaM karaduparaM jUjuvAMsam |bharachchakrametashaH saM riNAti puro dadhatsaniShyati kratuM naH || 5.31.11
AyaM janA abhichakShe jagAmendraH sakhAyaM sutasomamichChan |vadangrAvAva vediM bhriyAte yasya jIramadhvaryavashcharanti || 5.31.12
ye chAkananta chAkananta nU te martA amR^ita mo te aMha Aran |vAvandhi yajyU.Nruta teShu dhehyojo janeShu yeShu te syAma || 5.31.13

adardarutsamasR^ijo vi khAni tvamarNavAnbadbadhAnA.N aramNAH |mahAntamindra parvataM vi yadvaH sR^ijo vi dhArA ava dAnavaM han || 5.32.1
tvamutsA.N R^itubhirbadbadhAnA.N araMha UdhaH parvatasya vajrin |ahiM chidugra prayutaM shayAnaM jaghanvA.N indra taviShImadhatthAH || 5.32.2
tyasya chinmahato nirmR^igasya vadharjaghAna taviShIbhirindraH |ya eka idapratirmanyamAna AdasmAdanyo ajaniShTa tavyAn || 5.32.3
tyaM chideShAM svadhayA madantaM miho napAtaM suvR^idhaM tamogAm |vR^iShaprabharmA dAnavasya bhAmaM vajreNa vajrI ni jaghAna shuShNam || 5.32.4
tyaM chidasya kratubhirniShattamamarmaNo vidadidasya marma |yadIM sukShatra prabhR^itA madasya yuyutsantaM tamasi harmye dhAH || 5.32.5
tyaM chiditthA katpayaM shayAnamasUrye tamasi vAvR^idhAnam |taM chinmandAno vR^iShabhaH sutasyochchairindro apagUryA jaghAna || 5.32.6
udyadindro mahate dAnavAya vadharyamiShTa saho apratItam |yadIM vajrasya prabhR^itau dadAbha vishvasya jantoradhamaM chakAra || 5.32.7
tyaM chidarNaM madhupaM shayAnamasinvaM vavraM mahyAdadugraH |apAdamatraM mahatA vadhena ni duryoNa AvR^iNa~NmR^idhravAcham || 5.32.8
ko asya shuShmaM taviShIM varAta eko dhanA bharate apratItaH |ime chidasya jrayaso nu devI indrasyaujaso bhiyasA jihAte || 5.32.9
nyasmai devI svadhitirjihIta indrAya gAturushatIva yeme |saM yadojo yuvate vishvamAbhiranu svadhAvne kShitayo namanta || 5.32.10
ekaM nu tvA satpatiM pA~nchajanyaM jAtaM shR^iNomi yashasaM janeShu |taM me jagR^ibhra Ashaso naviShThaM doShA vastorhavamAnAsa indram || 5.32.11
evA hi tvAmR^ituthA yAtayantaM maghA viprebhyo dadataM shR^iNomi |kiM te brahmANo gR^ihate sakhAyo ye tvAyA nidadhuH kAmamindra || 5.32.12

mahi mahe tavase dIdhye nR^InindrAyetthA tavase atavyAn |yo asmai sumatiM vAjasAtau stuto jane samaryashchiketa || 5.33.1
sa tvaM na indra dhiyasAno arkairharINAM vR^iShanyoktramashreH |yA itthA maghavannanu joShaM vakSho abhi prAryaH sakShi janAn || 5.33.2
na te ta indrAbhyasmadR^iShvAyuktAso abrahmatA yadasan |tiShThA rathamadhi taM vajrahastA rashmiM deva yamase svashvaH || 5.33.3
purU yatta indra santyukthA gave chakarthorvarAsu yudhyan |tatakShe sUryAya chidokasi sve vR^iShA samatsu dAsasya nAma chit || 5.33.4
vayaM te ta indra ye cha naraH shardho jaj~nAnA yAtAshcha rathAH |AsmA~njagamyAdahishuShma satvA bhago na havyaH prabhR^itheShu chAruH || 5.33.5
papR^ikSheNyamindra tve hyojo nR^imNAni cha nR^itamAno amartaH |sa na enIM vasavAno rayiM dAH prAryaH stuShe tuvimaghasya dAnam || 5.33.6
evA na indrotibhirava pAhi gR^iNataH shUra kArUn |uta tvachaM dadato vAjasAtau piprIhi madhvaH suShutasya chAroH || 5.33.7
uta tye mA paurukutsyasya sUrestrasadasyorhiraNino rarANAH |vahantu mA dasha shyetAso asya gairikShitasya kratubhirnu sashche || 5.33.8
uta tye mA mArutAshvasya shoNAH kratvAmaghAso vidathasya rAtau |sahasrA me chyavatAno dadAna AnUkamaryo vapuShe nArchat || 5.33.9
uta tye mA dhvanyasya juShTA lakShmaNyasya surucho yatAnAH |mahnA rAyaH saMvaraNasya R^iShervrajaM na gAvaH prayatA api gman || 5.33.10

ajAtashatrumajarA svarvatyanu svadhAmitA dasmamIyate |sunotana pachata brahmavAhase puruShTutAya prataraM dadhAtana || 5.34.1
A yaH somena jaTharamapipratAmandata maghavA madhvo andhasaH |yadIM mR^igAya hantave mahAvadhaH sahasrabhR^iShTimushanA vadhaM yamat || 5.34.2
yo asmai ghraMsa uta vA ya Udhani somaM sunoti bhavati dyumA.N aha |apApa shakrastatanuShTimUhati tanUshubhraM maghavA yaH kavAsakhaH || 5.34.3
yasyAvadhItpitaraM yasya mAtaraM yasya shakro bhrAtaraM nAta IShate |vetIdvasya prayatA yataMkaro na kilbiShAdIShate vasva AkaraH || 5.34.4
na pa~nchabhirdashabhirvaShTyArabhaM nAsunvatA sachate puShyatA chana |jinAti vedamuyA hanti vA dhunirA devayuM bhajati gomati vraje || 5.34.5
vitvakShaNaH samR^itau chakramAsajo.asunvato viShuNaH sunvato vR^idhaH |indro vishvasya damitA vibhIShaNo yathAvashaM nayati dAsamAryaH || 5.34.6
samIM paNerajati bhojanaM muShe vi dAshuShe bhajati sUnaraM vasu |durge chana dhriyate vishva A puru jano yo asya taviShImachukrudhat || 5.34.7
saM yajjanau sudhanau vishvashardhasAvavedindro maghavA goShu shubhriShu |yujaM hyanyamakR^ita pravepanyudIM gavyaM sR^ijate satvabhirdhuniH || 5.34.8
sahasrasAmAgniveshiM gR^iNIShe shatrimagna upamAM ketumaryaH |tasmA ApaH saMyataH pIpayanta tasminkShatramamavattveShamastu || 5.34.9

yaste sAdhiShTho.avasa indra kratuShTamA bhara |asmabhyaM charShaNIsahaM sasniM vAjeShu duShTaram || 5.35.1
yadindra te chatasro yachChUra santi tisraH |yadvA pa~ncha kShitInAmavastatsu na A bhara || 5.35.2
A te.avo vareNyaM vR^iShantamasya hUmahe |vR^iShajUtirhi jaj~niSha AbhUbhirindra turvaNiH || 5.35.3
vR^iShA hyasi rAdhase jaj~niShe vR^iShNi te shavaH |svakShatraM te dhR^iShanmanaH satrAhamindra pauMsyam || 5.35.4
tvaM tamindra martyamamitrayantamadrivaH |sarvarathA shatakrato ni yAhi shavasaspate || 5.35.5
tvAmidvR^itrahantama janAso vR^iktabarhiShaH |ugraM pUrvIShu pUrvyaM havante vAjasAtaye || 5.35.6
asmAkamindra duShTaraM puroyAvAnamAjiShu |sayAvAnaM dhanedhane vAjayantamavA ratham || 5.35.7
asmAkamindrehi no rathamavA puraMdhyA |vayaM shaviShTha vAryaM divi shravo dadhImahi divi stomaM manAmahe || 5.35.8

sa A gamadindro yo vasUnAM chiketaddAtuM dAmano rayINAm |dhanvacharo na vaMsagastR^iShANashchakamAnaH pibatu dugdhamaMshum || 5.36.1
A te hanU harivaH shUra shipre ruhatsomo na parvatasya pR^iShThe |anu tvA rAjannarvato na hinvangIrbhirmadema puruhUta vishve || 5.36.2
chakraM na vR^ittaM puruhUta vepate mano bhiyA me amateridadrivaH |rathAdadhi tvA jaritA sadAvR^idha kuvinnu stoShanmaghavanpurUvasuH || 5.36.3
eSha grAveva jaritA ta indreyarti vAchaM bR^ihadAshuShANaH |pra savyena maghavanyaMsi rAyaH pra dakShiNiddharivo mA vi venaH || 5.36.4
vR^iShA tvA vR^iShaNaM vardhatu dyaurvR^iShA vR^iShabhyAM vahase haribhyAm |sa no vR^iShA vR^iSharathaH sushipra vR^iShakrato vR^iShA vajrinbhare dhAH || 5.36.5
yo rohitau vAjinau vAjinIvAntribhiH shataiH sachamAnAvadiShTa |yUne samasmai kShitayo namantAM shrutarathAya maruto duvoyA || 5.36.6

saM bhAnunA yatate sUryasyAjuhvAno ghR^itapR^iShThaH sva~nchAH |tasmA amR^idhrA uShaso vyuchChAnya indrAya sunavAmetyAha || 5.37.1
samiddhAgnirvanavatstIrNabarhiryuktagrAvA sutasomo jarAte |grAvANo yasyeShiraM vadantyayadadhvaryurhaviShAva sindhum || 5.37.2
vadhUriyaM patimichChantyeti ya IM vahAte mahiShImiShirAm |Asya shravasyAdratha A cha ghoShAtpurU sahasrA pari vartayAte || 5.37.3
na sa rAjA vyathate yasminnindrastIvraM somaM pibati gosakhAyam |A satvanairajati hanti vR^itraM kSheti kShitIH subhago nAma puShyan || 5.37.4
puShyAtkSheme abhi yoge bhavAtyubhe vR^itau saMyatI saM jayAti |priyaH sUrye priyo agnA bhavAti ya indrAya sutasomo dadAshat || 5.37.5

uroShTa indra rAdhaso vibhvI rAtiH shatakrato |adhA no vishvacharShaNe dyumnA sukShatra maMhaya || 5.38.1
yadImindra shravAyyamiShaM shaviShTha dadhiShe |paprathe dIrghashruttamaM hiraNyavarNa duShTaram || 5.38.2
shuShmAso ye te adrivo mehanA ketasApaH |ubhA devAvabhiShTaye divashcha gmashcha rAjathaH || 5.38.3
uto no asya kasya chiddakShasya tava vR^itrahan |asmabhyaM nR^imNamA bharAsmabhyaM nR^imaNasyase || 5.38.4
nU ta AbhirabhiShTibhistava sharma~nChatakrato |indra syAma sugopAH shUra syAma sugopAH || 5.38.5

yadindra chitra mehanAsti tvAdAtamadrivaH |rAdhastanno vidadvasa ubhayAhastyA bhara || 5.39.1
yanmanyase vareNyamindra dyukShaM tadA bhara |vidyAma tasya te vayamakUpArasya dAvane || 5.39.2
yatte ditsu prarAdhyaM mano asti shrutaM bR^ihat |tena dR^iLhA chidadriva A vAjaM darShi sAtaye || 5.39.3
maMhiShThaM vo maghonAM rAjAnaM charShaNInAm |indramupa prashastaye pUrvIbhirjujuShe giraH || 5.39.4
asmA itkAvyaM vacha ukthamindrAya shaMsyam |tasmA u brahmavAhase giro vardhantyatrayo giraH shumbhantyatrayaH || 5.39.5

A yAhyadribhiH sutaM somaM somapate piba |vR^iShannindra vR^iShabhirvR^itrahantama || 5.40.1
vR^iShA grAvA vR^iShA mado vR^iShA somo ayaM sutaH |vR^iShannindra vR^iShabhirvR^itrahantama || 5.40.2
vR^iShA tvA vR^iShaNaM huve vajri~nchitrAbhirUtibhiH |vR^iShannindra vR^iShabhirvR^itrahantama || 5.40.3
R^ijIShI vajrI vR^iShabhasturAShAT ChuShmI rAjA vR^itrahA somapAvA |yuktvA haribhyAmupa yAsadarvA~NmAdhyaMdine savane matsadindraH || 5.40.4
yattvA sUrya svarbhAnustamasAvidhyadAsuraH |akShetravidyathA mugdho bhuvanAnyadIdhayuH || 5.40.5
svarbhAnoradha yadindra mAyA avo divo vartamAnA avAhan |gULhaM sUryaM tamasApavratena turIyeNa brahmaNAvindadatriH || 5.40.6
mA mAmimaM tava santamatra irasyA drugdho bhiyasA ni gArIt |tvaM mitro asi satyarAdhAstau mehAvataM varuNashcha rAjA || 5.40.7
grAvNo brahmA yuyujAnaH saparyankIriNA devAnnamasopashikShan |atriH sUryasya divi chakShurAdhAtsvarbhAnorapa mAyA aghukShat || 5.40.8
yaM vai sUryaM svarbhAnustamasAvidhyadAsuraH |atrayastamanvavindannahyanye ashaknuvan || 5.40.9

ko nu vAM mitrAvaruNAvR^itAyandivo vA mahaH pArthivasya vA de |R^itasya vA sadasi trAsIthAM no yaj~nAyate vA pashuSho na vAjAn || 5.41.1
te no mitro varuNo aryamAyurindra R^ibhukShA maruto juShanta |namobhirvA ye dadhate suvR^iktiM stomaM rudrAya mILhuShe sajoShAH || 5.41.2
A vAM yeShThAshvinA huvadhyai vAtasya patmanrathyasya puShTau |uta vA divo asurAya manma prAndhAMsIva yajyave bharadhvam || 5.41.3
pra sakShaNo divyaH kaNvahotA trito divaH sajoShA vAto agniH |pUShA bhagaH prabhR^ithe vishvabhojA AjiM na jagmurAshvashvatamAH || 5.41.4
pra vo rayiM yuktAshvaM bharadhvaM rAya eShe.avase dadhIta dhIH |susheva evairaushijasya hotA ye va evA marutasturANAm || 5.41.5
pra vo vAyuM rathayujaM kR^iNudhvaM pra devaM vipraM panitAramarkaiH |iShudhyava R^itasApaH puraMdhIrvasvIrno atra patnIrA dhiye dhuH || 5.41.6
upa va eShe vandyebhiH shUShaiH pra yahvI divashchitayadbhirarkaiH |uShAsAnaktA viduShIva vishvamA hA vahato martyAya yaj~nam || 5.41.7
abhi vo arche poShyAvato nR^InvAstoShpatiM tvaShTAraM rarANaH |dhanyA sajoShA dhiShaNA namobhirvanaspatI.NroShadhI rAya eShe || 5.41.8
tuje nastane parvatAH santu svaitavo ye vasavo na vIrAH |panita Aptyo yajataH sadA no vardhAnnaH shaMsaM naryo abhiShTau || 5.41.9
vR^iShNo astoShi bhUmyasya garbhaM trito napAtamapAM suvR^ikti |gR^iNIte agniretarI na shUShaiH shochiShkesho ni riNAti vanA || 5.41.10
kathA mahe rudriyAya bravAma kadrAye chikituShe bhagAya |Apa oShadhIruta no.avantu dyaurvanA girayo vR^ikShakeshAH || 5.41.11
shR^iNotu na UrjAM patirgiraH sa nabhastarIyA.N iShiraH parijmA |shR^iNvantvApaH puro na shubhrAH pari srucho babR^ihANasyAdreH || 5.41.12
vidA chinnu mahAnto ye va evA bravAma dasmA vAryaM dadhAnAH |vayashchana subhva Ava yanti kShubhA martamanuyataM vadhasnaiH || 5.41.13
A daivyAni pArthivAni janmApashchAchChA sumakhAya vocham |vardhantAM dyAvo girashchandrAgrA udA vardhantAmabhiShAtA arNAH || 5.41.14
padepade me jarimA ni dhAyi varUtrI vA shakrA yA pAyubhishcha |siShaktu mAtA mahI rasA naH smatsUribhirR^ijuhasta R^ijuvaniH || 5.41.15
kathA dAshema namasA sudAnUnevayA maruto achChoktau prashravaso maruto achChoktau |mA no.ahirbudhnyo riShe dhAdasmAkaM bhUdupamAtivaniH || 5.41.16
iti chinnu prajAyai pashumatyai devAso vanate martyo va A devAso vanate martyo vaH |atrA shivAM tanvo dhAsimasyA jarAM chinme nirR^itirjagrasIta || 5.41.17
tAM vo devAH sumatimUrjayantImiShamashyAma vasavaH shasA goH |sA naH sudAnurmR^iLayantI devI prati dravantI suvitAya gamyAH || 5.41.18
abhi na iLA yUthasya mAtA smannadIbhirurvashI vA gR^iNAtu |urvashI vA bR^ihaddivA gR^iNAnAbhyUrNvAnA prabhR^ithasyAyoH || 5.41.19
siShaktu na Urjavyasya puShTeH || 5.41.20

pra shaMtamA varuNaM dIdhitI gIrmitraM bhagamaditiM nUnamashyAH |pR^iShadyoniH pa~nchahotA shR^iNotvatUrtapanthA asuro mayobhuH || 5.42.1
prati me stomamaditirjagR^ibhyAtsUnuM na mAtA hR^idyaM sushevam |brahma priyaM devahitaM yadastyahaM mitre varuNe yanmayobhu || 5.42.2
udIraya kavitamaM kavInAmunattainamabhi madhvA ghR^itena |sa no vasUni prayatA hitAni chandrANi devaH savitA suvAti || 5.42.3
samindra No manasA neShi gobhiH saM sUribhirharivaH saM svasti |saM brahmaNA devahitaM yadasti saM devAnAM sumatyA yaj~niyAnAm || 5.42.4
devo bhagaH savitA rAyo aMsha indro vR^itrasya saMjito dhanAnAm |R^ibhukShA vAja uta vA puraMdhiravantu no amR^itAsasturAsaH || 5.42.5
marutvato apratItasya jiShNorajUryataH pra bravAmA kR^itAni |na te pUrve maghavannAparAso na vIryaM nUtanaH kashchanApa || 5.42.6
upa stuhi prathamaM ratnadheyaM bR^ihaspatiM sanitAraM dhanAnAm |yaH shaMsate stuvate shambhaviShThaH purUvasurAgamajjohuvAnam || 5.42.7
tavotibhiH sachamAnA ariShTA bR^ihaspate maghavAnaH suvIrAH |ye ashvadA uta vA santi godA ye vastradAH subhagAsteShu rAyaH || 5.42.8
visarmANaM kR^iNuhi vittameShAM ye bhu~njate apR^iNanto na ukthaiH |apavratAnprasave vAvR^idhAnAnbrahmadviShaH sUryAdyAvayasva || 5.42.9
ya ohate rakShaso devavItAvachakrebhistaM maruto ni yAta |yo vaH shamIM shashamAnasya nindAttuchChyAnkAmAnkarate siShvidAnaH || 5.42.10
tamu ShTuhi yaH sviShuH sudhanvA yo vishvasya kShayati bheShajasya |yakShvA mahe saumanasAya rudraM namobhirdevamasuraM duvasya || 5.42.11
damUnaso apaso ye suhastA vR^iShNaH patnIrnadyo vibhvataShTAH |sarasvatI bR^ihaddivota rAkA dashasyantIrvarivasyantu shubhrAH || 5.42.12
pra sU mahe susharaNAya medhAM giraM bhare navyasIM jAyamAnAm |ya AhanA duhiturvakShaNAsu rUpA minAno akR^iNodidaM naH || 5.42.13
pra suShTutiH stanayantaM ruvantamiLaspatiM jaritarnUnamashyAH |yo abdimA.N udanimA.N iyarti pra vidyutA rodasI ukShamANaH || 5.42.14
eSha stomo mArutaM shardho achChA rudrasya sUnU.NryuvanyU.NrudashyAH |kAmo rAye havate mA svastyupa stuhi pR^iShadashvA.N ayAsaH || 5.42.15
praiSha stomaH pR^ithivImantarikShaM vanaspatI.NroShadhI rAye ashyAH |devodevaH suhavo bhUtu mahyaM mA no mAtA pR^ithivI durmatau dhAt || 5.42.16
urau devA anibAdhe syAma || 5.42.17
samashvinoravasA nUtanena mayobhuvA supraNItI gamema |A no rayiM vahatamota vIrAnA vishvAnyamR^itA saubhagAni || 5.42.18

A dhenavaH payasA tUrNyarthA amardhantIrupa no yantu madhvA |maho rAye bR^ihatIH sapta vipro mayobhuvo jaritA johavIti || 5.43.1
A suShTutI namasA vartayadhyai dyAvA vAjAya pR^ithivI amR^idhre |pitA mAtA madhuvachAH suhastA bharebhare no yashasAvaviShTAm || 5.43.2
adhvaryavashchakR^ivAMso madhUni pra vAyave bharata chAru shukram |hoteva naH prathamaH pAhyasya deva madhvo rarimA te madAya || 5.43.3
dasha kShipo yu~njate bAhU adriM somasya yA shamitArA suhastA |madhvo rasaM sugabhastirgiriShThAM chanishchadadduduhe shukramaMshuH || 5.43.4
asAvi te jujuShANAya somaH kratve dakShAya bR^ihate madAya |harI rathe sudhurA yoge arvAgindra priyA kR^iNuhi hUyamAnaH || 5.43.5
A no mahImaramatiM sajoShA gnAM devIM namasA rAtahavyAm |madhormadAya bR^ihatImR^itaj~nAmAgne vaha pathibhirdevayAnaiH || 5.43.6
a~njanti yaM prathayanto na viprA vapAvantaM nAgninA tapantaH |piturna putra upasi preShTha A gharmo agnimR^itayannasAdi || 5.43.7
achChA mahI bR^ihatI shaMtamA gIrdUto na gantvashvinA huvadhyai |mayobhuvA sarathA yAtamarvAggantaM nidhiM dhuramANirna nAbhim || 5.43.8
pra tavyaso nama{}uktiM turasyAhaM pUShNa uta vAyoradikShi |yA rAdhasA choditArA matInAM yA vAjasya draviNodA uta tman || 5.43.9
A nAmabhirmaruto vakShi vishvAnA rUpebhirjAtavedo huvAnaH |yaj~naM giro jarituH suShTutiM cha vishve ganta maruto vishva UtI || 5.43.10
A no divo bR^ihataH parvatAdA sarasvatI yajatA gantu yaj~nam |havaM devI jujuShANA ghR^itAchI shagmAM no vAchamushatI shR^iNotu || 5.43.11
A vedhasaM nIlapR^iShThaM bR^ihantaM bR^ihaspatiM sadane sAdayadhvam |sAdadyoniM dama A dIdivAMsaM hiraNyavarNamaruShaM sapema || 5.43.12
A dharNasirbR^ihaddivo rarANo vishvebhirgantvomabhirhuvAnaH |gnA vasAna oShadhIramR^idhrastridhAtushR^i~Ngo vR^iShabho vayodhAH || 5.43.13
mAtuShpade parame shukra Ayorvipanyavo rAspirAso agman |sushevyaM namasA rAtahavyAH shishuM mR^ijantyAyavo na vAse || 5.43.14
bR^ihadvayo bR^ihate tubhyamagne dhiyAjuro mithunAsaH sachanta |devodevaH suhavo bhUtu mahyaM mA no mAtA pR^ithivI durmatau dhAt || 5.43.15
urau devA anibAdhe syAma || 5.43.16
samashvinoravasA nUtanena mayobhuvA supraNItI gamema |A no rayiM vahatamota vIrAnA vishvAnyamR^itA saubhagAni || 5.43.17

taM pratnathA pUrvathA vishvathemathA jyeShThatAtiM barhiShadaM svarvidam |pratIchInaM vR^ijanaM dohase girAshuM jayantamanu yAsu vardhase || 5.44.1
shriye sudR^ishIruparasya yAH svarvirochamAnaH kakubhAmachodate |sugopA asi na dabhAya sukrato paro mAyAbhirR^ita Asa nAma te || 5.44.2
atyaM haviH sachate sachcha dhAtu chAriShTagAtuH sa hotA sahobhariH |prasarsrANo anu barhirvR^iShA shishurmadhye yuvAjaro visruhA hitaH || 5.44.3
pra va ete suyujo yAmanniShTaye nIchIramuShmai yamya R^itAvR^idhaH |suyantubhiH sarvashAsairabhIshubhiH krivirnAmAni pravaNe muShAyati || 5.44.4
saMjarbhurANastarubhiH sutegR^ibhaM vayAkinaM chittagarbhAsu susvaruH |dhAravAkeShvR^ijugAtha shobhase vardhasva patnIrabhi jIvo adhvare || 5.44.5
yAdR^igeva dadR^ishe tAdR^iguchyate saM ChAyayA dadhire sidhrayApsvA |mahImasmabhyamuruShAmuru jrayo bR^ihatsuvIramanapachyutaM sahaH || 5.44.6
vetyagrurjanivAnvA ati spR^idhaH samaryatA manasA sUryaH kaviH |ghraMsaM rakShantaM pari vishvato gayamasmAkaM sharma vanavatsvAvasuH || 5.44.7
jyAyAMsamasya yatunasya ketuna R^iShisvaraM charati yAsu nAma te |yAdR^ishmindhAyi tamapasyayA vidadya u svayaM vahate so araM karat || 5.44.8
samudramAsAmava tasthe agrimA na riShyati savanaM yasminnAyatA |atrA na hArdi kravaNasya rejate yatrA matirvidyate pUtabandhanI || 5.44.9
sa hi kShatrasya manasasya chittibhirevAvadasya yajatasya sadhreH |avatsArasya spR^iNavAma raNvabhiH shaviShThaM vAjaM viduShA chidardhyam || 5.44.10
shyena AsAmaditiH kakShyo mado vishvavArasya yajatasya mAyinaH |samanyamanyamarthayantyetave vidurviShANaM paripAnamanti te || 5.44.11
sadApR^iNo yajato vi dviSho vadhIdbAhuvR^iktaH shrutavittaryo vaH sachA |ubhA sa varA pratyeti bhAti cha yadIM gaNaM bhajate suprayAvabhiH || 5.44.12
sutambharo yajamAnasya satpatirvishvAsAmUdhaH sa dhiyAmuda~nchanaH |bharaddhenU rasavachChishriye payo.anubruvANo adhyeti na svapan || 5.44.13
yo jAgAra tamR^ichaH kAmayante yo jAgAra tamu sAmAni yanti |yo jAgAra tamayaM soma Aha tavAhamasmi sakhye nyokAH || 5.44.14
agnirjAgAra tamR^ichaH kAmayante.agnirjAgAra tamu sAmAni yanti |agnirjAgAra tamayaM soma Aha tavAhamasmi sakhye nyokAH || 5.44.15

vidA divo viShyannadrimukthairAyatyA uShaso archino guH |apAvR^ita vrajinIrutsvargAdvi duro mAnuShIrdeva AvaH || 5.45.1
vi sUryo amatiM na shriyaM sAdorvAdgavAM mAtA jAnatI gAt |dhanvarNaso nadyaH khAdo/arNAH sthUNeva sumitA dR^iMhata dyauH || 5.45.2
asmA ukthAya parvatasya garbho mahInAM januShe pUrvyAya |vi parvato jihIta sAdhata dyaurAvivAsanto dasayanta bhUma || 5.45.3
sUktebhirvo vachobhirdevajuShTairindrA nvagnI avase huvadhyai |ukthebhirhi ShmA kavayaH suyaj~nA AvivAsanto maruto yajanti || 5.45.4
eto nvadya sudhyo bhavAma pra duchChunA minavAmA varIyaH |Are dveShAMsi sanutardadhAmAyAma prA~ncho yajamAnamachCha || 5.45.5
etA dhiyaM kR^iNavAmA sakhAyo.apa yA mAtA.N R^iNuta vrajaM goH |yayA manurvishishipraM jigAya yayA vaNigva~NkurApA purISham || 5.45.6
anUnodatra hastayato adrirArchanyena dasha mAso navagvAH |R^itaM yatI saramA gA avindadvishvAni satyA~NgirAshchakAra || 5.45.7
vishve asyA vyuShi mAhinAyAH saM yadgobhira~Ngiraso navanta |utsa AsAM parame sadhastha R^itasya pathA saramA vidadgAH || 5.45.8
A sUryo yAtu saptAshvaH kShetraM yadasyorviyA dIrghayAthe |raghuH shyenaH patayadandho achChA yuvA kavirdIdayadgoShu gachChan || 5.45.9
A sUryo aruhachChukramarNo.ayukta yaddharito vItapR^iShThAH |udnA na nAvamanayanta dhIrA AshR^iNvatIrApo arvAgatiShThan || 5.45.10
dhiyaM vo apsu dadhiShe svarShAM yayAtarandasha mAso navagvAH |ayA dhiyA syAma devagopA ayA dhiyA tuturyAmAtyaMhaH || 5.45.11

hayo na vidvA.N ayuji svayaM dhuri tAM vahAmi prataraNImavasyuvam |nAsyA vashmi vimuchaM nAvR^itaM punarvidvAnpathaH pura/eta R^iju neShati || 5.46.1
agna indra varuNa mitra devAH shardhaH pra yanta mArutota viShNo |ubhA nAsatyA rudro adha gnAH pUShA bhagaH sarasvatI juShanta || 5.46.2
indrAgnI mitrAvaruNAditiM svaH pR^ithivIM dyAM marutaH parvatA.N apaH |huve viShNuM pUShaNaM brahmaNaspatiM bhagaM nu shaMsaM savitAramUtaye || 5.46.3
uta no viShNuruta vAto asridho draviNodA uta somo mayaskarat |uta R^ibhava uta rAye no ashvinota tvaShTota vibhvAnu maMsate || 5.46.4
uta tyanno mArutaM shardha A gamaddivikShayaM yajataM barhirAsade |bR^ihaspatiH sharma pUShota no yamadvarUthyaM varuNo mitro aryamA || 5.46.5
uta tye naH parvatAsaH sushastayaH sudItayo nadyastrAmaNe bhuvan |bhago vibhaktA shavasAvasA gamaduruvyachA aditiH shrotu me havam || 5.46.6
devAnAM patnIrushatIravantu naH prAvantu nastujaye vAjasAtaye |yAH pArthivAso yA apAmapi vrate tA no devIH suhavAH sharma yachChata || 5.46.7
uta gnA vyantu devapatnIrindrANyagnAyyashvinI rAT |A rodasI varuNAnI shR^iNotu vyantu devIrya R^iturjanInAm || 5.46.8

prayu~njatI diva eti bruvANA mahI mAtA duhiturbodhayantI |AvivAsantI yuvatirmanIShA pitR^ibhya A sadane johuvAnA || 5.47.1
ajirAsastadapa IyamAnA AtasthivAMso amR^itasya nAbhim |anantAsa uravo vishvataH sIM pari dyAvApR^ithivI yanti panthAH || 5.47.2
ukShA samudro aruShaH suparNaH pUrvasya yoniM piturA vivesha |madhye divo nihitaH pR^ishnirashmA vi chakrame rajasaspAtyantau || 5.47.3
chatvAra IM bibhrati kShemayanto dasha garbhaM charase dhApayante |tridhAtavaH paramA asya gAvo divashcharanti pari sadyo antAn || 5.47.4
idaM vapurnivachanaM janAsashcharanti yannadyastasthurApaH |dve yadIM bibhR^ito mAturanye iheha jAte yamyA sabandhU || 5.47.5
vi tanvate dhiyo asmA apAMsi vastrA putrAya mAtaro vayanti |upaprakShe vR^iShaNo modamAnA divaspathA vadhvo yantyachCha || 5.47.6
tadastu mitrAvaruNA tadagne shaM yorasmabhyamidamastu shastam |ashImahi gAdhamuta pratiShThAM namo dive bR^ihate sAdanAya || 5.47.7

kadu priyAya dhAmne manAmahe svakShatrAya svayashase mahe vayam |Amenyasya rajaso yadabhra A.N apo vR^iNAnA vitanoti mAyinI || 5.48.1
tA atnata vayunaM vIravakShaNaM samAnyA vR^itayA vishvamA rajaH |apo apAchIraparA apejate pra pUrvAbhistirate devayurjanaH || 5.48.2
A grAvabhirahanyebhiraktubhirvariShThaM vajramA jigharti mAyini |shataM vA yasya pracharansve dame saMvartayanto vi cha vartayannahA || 5.48.3
tAmasya rItiM parashoriva pratyanIkamakhyaM bhuje asya varpasaH |sachA yadi pitumantamiva kShayaM ratnaM dadhAti bharahUtaye vishe || 5.48.4
sa jihvayA chaturanIka R^i~njate chAru vasAno varuNo yatannarim |na tasya vidma puruShatvatA vayaM yato bhagaH savitA dAti vAryam || 5.48.5

devaM vo adya savitArameShe bhagaM cha ratnaM vibhajantamAyoH |A vAM narA purubhujA vavR^ityAM divedive chidashvinA sakhIyan || 5.49.1
prati prayANamasurasya vidvAnsUktairdevaM savitAraM duvasya |upa bruvIta namasA vijAna~njyeShThaM cha ratnaM vibhajantamAyoH || 5.49.2
adatrayA dayate vAryANi pUShA bhago aditirvasta usraH |indro viShNurvaruNo mitro agnirahAni bhadrA janayanta dasmAH || 5.49.3
tanno anarvA savitA varUthaM tatsindhava iShayanto anu gman |upa yadvoche adhvarasya hotA rAyaH syAma patayo vAjaratnAH || 5.49.4
pra ye vasubhya IvadA namo durye mitre varuNe sUktavAchaH |avaitvabhvaM kR^iNutA varIyo divaspR^ithivyoravasA madema || 5.49.5

vishvo devasya neturmarto vurIta sakhyam |vishvo rAya iShudhyati dyumnaM vR^iNIta puShyase || 5.50.1
te te deva netarye chemA.N anushase |te rAyA te hyApR^iche sachemahi sachathyaiH || 5.50.2
ato na A nR^InatithInataH patnIrdashasyata |Are vishvaM patheShThAM dviSho yuyotu yUyuviH || 5.50.3
yatra vahnirabhihito dudravaddroNyaH pashuH |nR^imaNA vIrapastyo.arNA dhIreva sanitA || 5.50.4
eSha te deva netA rathaspatiH shaM rayiH |shaM rAye shaM svastaya iShaHstuto manAmahe devastuto manAmahe || 5.50.5

agne sutasya pItaye vishvairUmebhirA gahi |devebhirhavyadAtaye || 5.51.1
R^itadhItaya A gata satyadharmANo adhvaram |agneH pibata jihvayA || 5.51.2
viprebhirvipra santya prAtaryAvabhirA gahi |devebhiH somapItaye || 5.51.3
ayaM somashchamU suto.amatre pari Shichyate |priya indrAya vAyave || 5.51.4
vAyavA yAhi vItaye juShANo havyadAtaye |pibA sutasyAndhaso abhi prayaH || 5.51.5
indrashcha vAyaveShAM sutAnAM pItimarhathaH |tA~njuShethAmarepasAvabhi prayaH || 5.51.6
sutA indrAya vAyave somAso dadhyAshiraH |nimnaM na yanti sindhavo.abhi prayaH || 5.51.7
sajUrvishvebhirdevebhirashvibhyAmuShasA sajUH |A yAhyagne atrivatsute raNa || 5.51.8
sajUrmitrAvaruNAbhyAM sajUH somena viShNunA |A yAhyagne atrivatsute raNa || 5.51.9
sajUrAdityairvasubhiH sajUrindreNa vAyunA |A yAhyagne atrivatsute raNa || 5.51.10
svasti no mimItAmashvinA bhagaH svasti devyaditiranarvaNaH |svasti pUShA asuro dadhAtu naH svasti dyAvApR^ithivI suchetunA || 5.51.11
svastaye vAyumupa bravAmahai somaM svasti bhuvanasya yaspatiH |bR^ihaspatiM sarvagaNaM svastaye svastaya AdityAso bhavantu naH || 5.51.12
vishve devA no adyA svastaye vaishvAnaro vasuragniH svastaye |devA avantvR^ibhavaH svastaye svasti no rudraH pAtvaMhasaH || 5.51.13
svasti mitrAvaruNA svasti pathye revati |svasti na indrashchAgnishcha svasti no adite kR^idhi || 5.51.14
svasti panthAmanu charema sUryAchandramasAviva |punardadatAghnatA jAnatA saM gamemahi || 5.51.15

pra shyAvAshva dhR^iShNuyArchA marudbhirR^ikvabhiH |ye adroghamanuShvadhaM shravo madanti yaj~niyAH || 5.52.1
te hi sthirasya shavasaH sakhAyaH santi dhR^iShNuyA |te yAmannA dhR^iShadvinastmanA pAnti shashvataH || 5.52.2
te syandrAso nokShaNo.ati Shkandanti sharvarIH |marutAmadhA maho divi kShamA cha manmahe || 5.52.3
marutsu vo dadhImahi stomaM yaj~naM cha dhR^iShNuyA |vishve ye mAnuShA yugA pAnti martyaM riShaH || 5.52.4
arhanto ye sudAnavo naro asAmishavasaH |pra yaj~naM yaj~niyebhyo divo archA marudbhyaH || 5.52.5
A rukmairA yudhA nara R^iShvA R^iShTIrasR^ikShata |anvenA.N aha vidyuto maruto jajjhatIriva bhAnurarta tmanA divaH || 5.52.6
ye vAvR^idhanta pArthivA ya urAvantarikSha A |vR^ijane vA nadInAM sadhasthe vA maho divaH || 5.52.7
shardho mArutamuchChaMsa satyashavasamR^ibhvasam |uta sma te shubhe naraH pra syandrA yujata tmanA || 5.52.8
uta sma te paruShNyAmUrNA vasata shundhyavaH |uta pavyA rathAnAmadriM bhindantyojasA || 5.52.9
Apathayo vipathayo.antaspathA anupathAH |etebhirmahyaM nAmabhiryaj~naM viShTAra ohate || 5.52.10
adhA naro nyohate.adhA niyuta ohate |adhA pArAvatA iti chitrA rUpANi darshyA || 5.52.11
ChandaHstubhaH kubhanyava utsamA kIriNo nR^ituH |te me ke chinna tAyava UmA AsandR^ishi tviShe || 5.52.12
ya R^iShvA R^iShTividyutaH kavayaH santi vedhasaH |tamR^iShe mArutaM gaNaM namasyA ramayA girA || 5.52.13
achCha R^iShe mArutaM gaNaM dAnA mitraM na yoShaNA |divo vA dhR^iShNava ojasA stutA dhIbhiriShaNyata || 5.52.14
nU manvAna eShAM devA.N achChA na vakShaNA |dAnA sacheta sUribhiryAmashrutebhira~njibhiH || 5.52.15
pra ye me bandhveShe gAM vochanta sUrayaH pR^ishniM vochanta mAtaram |adhA pitaramiShmiNaM rudraM vochanta shikvasaH || 5.52.16
sapta me sapta shAkina ekamekA shatA daduH |yamunAyAmadhi shrutamudrAdho gavyaM mR^ije ni rAdho ashvyaM mR^ije || 5.52.17

ko veda jAnameShAM ko vA purA sumneShvAsa marutAm |yadyuyujre kilAsyaH || 5.53.1
aitAnratheShu tasthuShaH kaH shushrAva kathA yayuH |kasmai sasruH sudAse anvApaya iLAbhirvR^iShTayaH saha || 5.53.2
te ma Ahurya Ayayurupa dyubhirvibhirmade |naro maryA arepasa imAnpashyanniti ShTuhi || 5.53.3
ye a~njiShu ye vAshIShu svabhAnavaH srakShu rukmeShu khAdiShu |shrAyA ratheShu dhanvasu || 5.53.4
yuShmAkaM smA rathA.N anu mude dadhe maruto jIradAnavaH |vR^iShTI dyAvo yatIriva || 5.53.5
A yaM naraH sudAnavo dadAshuShe divaH koshamachuchyavuH |vi parjanyaM sR^ijanti rodasI anu dhanvanA yanti vR^iShTayaH || 5.53.6
tatR^idAnAH sindhavaH kShodasA rajaH pra sasrurdhenavo yathA |syannA ashvA ivAdhvano vimochane vi yadvartanta enyaH || 5.53.7
A yAta maruto diva AntarikShAdamAduta |mAva sthAta parAvataH || 5.53.8
mA vo rasAnitabhA kubhA krumurmA vaH sindhurni rIramat |mA vaH pari ShThAtsarayuH purIShiNyasme itsumnamastu vaH || 5.53.9
taM vaH shardhaM rathAnAM tveShaM gaNaM mArutaM navyasInAm |anu pra yanti vR^iShTayaH || 5.53.10
shardhaMshardhaM va eShAM vrAtaMvrAtaM gaNaMgaNaM sushastibhiH |anu krAmema dhItibhiH || 5.53.11
kasmA adya sujAtAya rAtahavyAya pra yayuH |enA yAmena marutaH || 5.53.12
yena tokAya tanayAya dhAnyaM bIjaM vahadhve akShitam |asmabhyaM taddhattana yadva Imahe rAdho vishvAyu saubhagam || 5.53.13
atIyAma nidastiraH svastibhirhitvAvadyamarAtIH |vR^iShTvI shaM yorApa usri bheShajaM syAma marutaH saha || 5.53.14
sudevaH samahAsati suvIro naro marutaH sa martyaH |yaM trAyadhve syAma te || 5.53.15
stuhi bhojAnstuvato asya yAmani raNangAvo na yavase |yataH pUrvA.N iva sakhI.Nranu hvaya girA gR^iNIhi kAminaH || 5.53.16

pra shardhAya mArutAya svabhAnava imAM vAchamanajA parvatachyute |gharmastubhe diva A pR^iShThayajvane dyumnashravase mahi nR^imNamarchata || 5.54.1
pra vo marutastaviShA udanyavo vayovR^idho ashvayujaH parijrayaH |saM vidyutA dadhati vAshati tritaH svarantyApo.avanA parijrayaH || 5.54.2
vidyunmahaso naro ashmadidyavo vAtatviSho marutaH parvatachyutaH |abdayA chinmuhurA hrAdunIvR^itaH stanayadamA rabhasA udojasaH || 5.54.3
vyaktUnrudrA vyahAni shikvaso vyantarikShaM vi rajAMsi dhUtayaH |vi yadajrA.N ajatha nAva IM yathA vi durgANi maruto nAha riShyatha || 5.54.4
tadvIryaM vo maruto mahitvanaM dIrghaM tatAna sUryo na yojanam |etA na yAme agR^ibhItashochiSho.anashvadAM yannyayAtanA girim || 5.54.5
abhrAji shardho maruto yadarNasaM moShathA vR^ikShaM kapaneva vedhasaH |adha smA no aramatiM sajoShasashchakShuriva yantamanu neShathA sugam || 5.54.6
na sa jIyate maruto na hanyate na sredhati na vyathate na riShyati |nAsya rAya upa dasyanti notaya R^iShiM vA yaM rAjAnaM vA suShUdatha || 5.54.7
niyutvanto grAmajito yathA naro.aryamaNo na marutaH kabandhinaH |pinvantyutsaM yadinAso asvaranvyundanti pR^ithivIM madhvo andhasA || 5.54.8
pravatvatIyaM pR^ithivI marudbhyaH pravatvatI dyaurbhavati prayadbhyaH |pravatvatIH pathyA antarikShyAH pravatvantaH parvatA jIradAnavaH || 5.54.9
yanmarutaH sabharasaH svarNaraH sUrya udite madathA divo naraH |na vo.ashvAH shrathayantAha sisrataH sadyo asyAdhvanaH pAramashnutha || 5.54.10
aMseShu va R^iShTayaH patsu khAdayo vakShassu rukmA maruto rathe shubhaH |agnibhrAjaso vidyuto gabhastyoH shiprAH shIrShasu vitatA hiraNyayIH || 5.54.11
taM nAkamaryo agR^ibhItashochiShaM rushatpippalaM maruto vi dhUnutha |samachyanta vR^ijanAtitviShanta yatsvaranti ghoShaM vitatamR^itAyavaH || 5.54.12
yuShmAdattasya maruto vichetaso rAyaH syAma rathyo vayasvataH |na yo yuchChati tiShyo yathA divo.asme rAranta marutaH sahasriNam || 5.54.13
yUyaM rayiM marutaH spArhavIraM yUyamR^iShimavatha sAmavipram |yUyamarvantaM bharatAya vAjaM yUyaM dhattha rAjAnaM shruShTimantam || 5.54.14
tadvo yAmi draviNaM sadya/Utayo yenA svarNa tatanAma nR^I.Nrabhi |idaM su me maruto haryatA vacho yasya tarema tarasA shataM himAH || 5.54.15

prayajyavo maruto bhrAjadR^iShTayo bR^ihadvayo dadhire rukmavakShasaH |Iyante ashvaiH suyamebhirAshubhiH shubhaM yAtAmanu rathA avR^itsata || 5.55.1
svayaM dadhidhve taviShIM yathA vida bR^ihanmahAnta urviyA vi rAjatha |utAntarikShaM mamire vyojasA shubhaM yAtAmanu rathA avR^itsata || 5.55.2
sAkaM jAtAH subhvaH sAkamukShitAH shriye chidA prataraM vAvR^idhurnaraH |virokiNaH sUryasyeva rashmayaH shubhaM yAtAmanu rathA avR^itsata || 5.55.3
AbhUSheNyaM vo maruto mahitvanaM didR^ikSheNyaM sUryasyeva chakShaNam |uto asmA.N amR^itatve dadhAtana shubhaM yAtAmanu rathA avR^itsata || 5.55.4
udIrayathA marutaH samudrato yUyaM vR^iShTiM varShayathA purIShiNaH |na vo dasrA upa dasyanti dhenavaH shubhaM yAtAmanu rathA avR^itsata || 5.55.5
yadashvAndhUrShu pR^iShatIrayugdhvaM hiraNyayAnpratyatkA.N amugdhvam |vishvA itspR^idho maruto vyasyatha shubhaM yAtAmanu rathA avR^itsata || 5.55.6
na parvatA na nadyo varanta vo yatrAchidhvaM maruto gachChathedu tat |uta dyAvApR^ithivI yAthanA pari shubhaM yAtAmanu rathA avR^itsata || 5.55.7
yatpUrvyaM maruto yachcha nUtanaM yadudyate vasavo yachcha shasyate |vishvasya tasya bhavathA navedasaH shubhaM yAtAmanu rathA avR^itsata || 5.55.8
mR^iLata no maruto mA vadhiShTanAsmabhyaM sharma bahulaM vi yantana |adhi stotrasya sakhyasya gAtana shubhaM yAtAmanu rathA avR^itsata || 5.55.9
yUyamasmAnnayata vasyo achChA niraMhatibhyo maruto gR^iNAnAH |juShadhvaM no havyadAtiM yajatrA vayaM syAma patayo rayINAm || 5.55.10

agne shardhantamA gaNaM piShTaM rukmebhira~njibhiH |visho adya marutAmava hvaye divashchidrochanAdadhi || 5.56.1
yathA chinmanyase hR^idA tadinme jagmurAshasaH |ye te nediShThaM havanAnyAgamantAnvardha bhImasaMdR^ishaH || 5.56.2
mILhuShmatIva pR^ithivI parAhatA madantyetyasmadA |R^ikSho na vo marutaH shimIvA.N amo dudhro gauriva bhImayuH || 5.56.3
ni ye riNantyojasA vR^ithA gAvo na durdhuraH |ashmAnaM chitsvaryaM parvataM giriM pra chyAvayanti yAmabhiH || 5.56.4
uttiShTha nUnameShAM stomaiH samukShitAnAm |marutAM purutamamapUrvyaM gavAM sargamiva hvaye || 5.56.5
yu~NgdhvaM hyaruShI rathe yu~NgdhvaM ratheShu rohitaH |yu~NgdhvaM harI ajirA dhuri voLhave vahiShThA dhuri voLhave || 5.56.6
uta sya vAjyaruShastuviShvaNiriha sma dhAyi darshataH |mA vo yAmeShu marutashchiraM karatpra taM ratheShu chodata || 5.56.7
rathaM nu mArutaM vayaM shravasyumA huvAmahe |A yasmintasthau suraNAni bibhratI sachA marutsu rodasI || 5.56.8
taM vaH shardhaM ratheshubhaM tveShaM panasyumA huve |yasminsujAtA subhagA mahIyate sachA marutsu mILhuShI || 5.56.9

A rudrAsa indravantaH sajoShaso hiraNyarathAH suvitAya gantana |iyaM vo asmatprati haryate matistR^iShNaje na diva utsA udanyave || 5.57.1
vAshImanta R^iShTimanto manIShiNaH sudhanvAna iShumanto niSha~NgiNaH |svashvAH stha surathAH pR^ishnimAtaraH svAyudhA maruto yAthanA shubham || 5.57.2
dhUnutha dyAM parvatAndAshuShe vasu ni vo vanA jihate yAmano bhiyA |kopayatha pR^ithivIM pR^ishnimAtaraH shubhe yadugrAH pR^iShatIrayugdhvam || 5.57.3
vAtatviSho maruto varShanirNijo yamA iva susadR^ishaH supeshasaH |pisha~NgAshvA aruNAshvA arepasaH pratvakShaso mahinA dyaurivoravaH || 5.57.4
purudrapsA a~njimantaH sudAnavastveShasaMdR^isho anavabhrarAdhasaH |sujAtAso januShA rukmavakShaso divo arkA amR^itaM nAma bhejire || 5.57.5
R^iShTayo vo maruto aMsayoradhi saha ojo bAhvorvo balaM hitam |nR^imNA shIrShasvAyudhA ratheShu vo vishvA vaH shrIradhi tanUShu pipishe || 5.57.6
gomadashvAvadrathavatsuvIraM chandravadrAdho maruto dadA naH |prashastiM naH kR^iNuta rudriyAso bhakShIya vo.avaso daivyasya || 5.57.7
haye naro maruto mR^iLatA nastuvImaghAso amR^itA R^itaj~nAH |satyashrutaH kavayo yuvAno bR^ihadgirayo bR^ihadukShamANAH || 5.57.8

tamu nUnaM taviShImantameShAM stuShe gaNaM mArutaM navyasInAm |ya AshvashvA amavadvahanta uteshire amR^itasya svarAjaH || 5.58.1
tveShaM gaNaM tavasaM khAdihastaM dhunivrataM mAyinaM dAtivAram |mayobhuvo ye amitA mahitvA vandasva vipra tuvirAdhaso nR^In || 5.58.2
A vo yantUdavAhAso adya vR^iShTiM ye vishve maruto junanti |ayaM yo agnirmarutaH samiddha etaM juShadhvaM kavayo yuvAnaH || 5.58.3
yUyaM rAjAnamiryaM janAya vibhvataShTaM janayathA yajatrAH |yuShmadeti muShTihA bAhujUto yuShmatsadashvo marutaH suvIraH || 5.58.4
arA ivedacharamA aheva prapra jAyante akavA mahobhiH |pR^ishneH putrA upamAso rabhiShThAH svayA matyA marutaH saM mimikShuH || 5.58.5
yatprAyAsiShTa pR^iShatIbhirashvairvILupavibhirmaruto rathebhiH |kShodanta Apo riNate vanAnyavosriyo vR^iShabhaH krandatu dyauH || 5.58.6
prathiShTa yAmanpR^ithivI chideShAM bharteva garbhaM svamichChavo dhuH |vAtAnhyashvAndhuryAyuyujre varShaM svedaM chakrire rudriyAsaH || 5.58.7
haye naro maruto mR^iLatA nastuvImaghAso amR^itA R^itaj~nAH |satyashrutaH kavayo yuvAno bR^ihadgirayo bR^ihadukShamANAH || 5.58.8

pra vaH spaLakransuvitAya dAvane.archA dive pra pR^ithivyA R^itaM bhare |ukShante ashvAntaruShanta A rajo.anu svaM bhAnuM shrathayante arNavaiH || 5.59.1
amAdeShAM bhiyasA bhUmirejati naurna pUrNA kSharati vyathiryatI |dUredR^isho ye chitayanta emabhirantarmahe vidathe yetire naraH || 5.59.2
gavAmiva shriyase shR^i~NgamuttamaM sUryo na chakShU rajaso visarjane |atyA iva subhvashchAravaH sthana maryA iva shriyase chetathA naraH || 5.59.3
ko vo mahAnti mahatAmudashnavatkaskAvyA marutaH ko ha pauMsyA |yUyaM ha bhUmiM kiraNaM na rejatha pra yadbharadhve suvitAya dAvane || 5.59.4
ashvA ivedaruShAsaH sabandhavaH shUrA iva prayudhaH prota yuyudhuH |maryA iva suvR^idho vAvR^idhurnaraH sUryasya chakShuH pra minanti vR^iShTibhiH || 5.59.5
te ajyeShThA akaniShThAsa udbhido.amadhyamAso mahasA vi vAvR^idhuH |sujAtAso januShA pR^ishnimAtaro divo maryA A no achChA jigAtana || 5.59.6
vayo na ye shreNIH papturojasAntAndivo bR^ihataH sAnunaspari |ashvAsa eShAmubhaye yathA viduH pra parvatasya nabhanU.NrachuchyavuH || 5.59.7
mimAtu dyauraditirvItaye naH saM dAnuchitrA uShaso yatantAm |AchuchyavurdivyaM koshameta R^iShe rudrasya maruto gR^iNAnAH || 5.59.8

ILe agniM svavasaM namobhiriha prasatto vi chayatkR^itaM naH |rathairiva pra bhare vAjayadbhiH pradakShiNinmarutAM stomamR^idhyAm || 5.60.1
A ye tasthuH pR^iShatIShu shrutAsu sukheShu rudrA maruto ratheShu |vanA chidugrA jihate ni vo bhiyA pR^ithivI chidrejate parvatashchit || 5.60.2
parvatashchinmahi vR^iddho bibhAya divashchitsAnu rejata svane vaH |yatkrILatha maruta R^iShTimanta Apa iva sadhrya~ncho dhavadhve || 5.60.3
varA ivedraivatAso hiraNyairabhi svadhAbhistanvaH pipishre |shriye shreyAMsastavaso ratheShu satrA mahAMsi chakrire tanUShu || 5.60.4
ajyeShThAso akaniShThAsa ete saM bhrAtaro vAvR^idhuH saubhagAya |yuvA pitA svapA rudra eShAM sudughA pR^ishniH sudinA marudbhyaH || 5.60.5
yaduttame maruto madhyame vA yadvAvame subhagAso divi ShTha |ato no rudrA uta vA nvasyAgne vittAddhaviSho yadyajAma || 5.60.6
agnishcha yanmaruto vishvavedaso divo vahadhva uttarAdadhi ShNubhiH |te mandasAnA dhunayo rishAdaso vAmaM dhatta yajamAnAya sunvate || 5.60.7
agne marudbhiH shubhayadbhirR^ikvabhiH somaM piba mandasAno gaNashribhiH |pAvakebhirvishvaminvebhirAyubhirvaishvAnara pradivA ketunA sajUH || 5.60.8

ke ShThA naraH shreShThatamA ya eka/eka Ayaya |paramasyAH parAvataH || 5.61.1
kva vo.ashvAH kvAbhIshavaH kathaM sheka kathA yaya |pR^iShThe sado nasoryamaH || 5.61.2
jaghane choda eShAM vi sakthAni naro yamuH |putrakR^ithe na janayaH || 5.61.3
parA vIrAsa etana maryAso bhadrajAnayaH |agnitapo yathAsatha || 5.61.4
sanatsAshvyaM pashumuta gavyaM shatAvayam |shyAvAshvastutAya yA dorvIrAyopabarbR^ihat || 5.61.5
uta tvA strI shashIyasI puMso bhavati vasyasI |adevatrAdarAdhasaH || 5.61.6
vi yA jAnAti jasuriM vi tR^iShyantaM vi kAminam |devatrA kR^iNute manaH || 5.61.7
uta ghA nemo astutaH pumA.N iti bruve paNiH |sa vairadeya itsamaH || 5.61.8
uta me.arapadyuvatirmamanduShI prati shyAvAya vartanim |vi rohitA purumILhAya yematurviprAya dIrghayashase || 5.61.9
yo me dhenUnAM shataM vaidadashviryathA dadat |taranta iva maMhanA || 5.61.10
ya IM vahanta AshubhiH pibanto madiraM madhu |atra shravAMsi dadhire || 5.61.11
yeShAM shriyAdhi rodasI vibhrAjante ratheShvA |divi rukma ivopari || 5.61.12
yuvA sa mAruto gaNastveSharatho anedyaH |shubhaMyAvApratiShkutaH || 5.61.13
ko veda nUnameShAM yatrA madanti dhUtayaH |R^itajAtA arepasaH || 5.61.14
yUyaM martaM vipanyavaH praNetAra itthA dhiyA |shrotAro yAmahUtiShu || 5.61.15
te no vasUni kAmyA purushchandrA rishAdasaH |A yaj~niyAso vavR^ittana || 5.61.16
etaM me stomamUrmye dArbhyAya parA vaha |giro devi rathIriva || 5.61.17
uta me vochatAditi sutasome rathavItau |na kAmo apa veti me || 5.61.18
eSha kSheti rathavItirmaghavA gomatIranu |parvateShvapashritaH || 5.61.19

R^itena R^itamapihitaM dhruvaM vAM sUryasya yatra vimuchantyashvAn |dasha shatA saha tasthustadekaM devAnAM shreShThaM vapuShAmapashyam || 5.62.1
tatsu vAM mitrAvaruNA mahitvamIrmA tasthuShIrahabhirduduhre |vishvAH pinvathaH svasarasya dhenA anu vAmekaH pavirA vavarta || 5.62.2
adhArayataM pR^ithivImuta dyAM mitrarAjAnA varuNA mahobhiH |vardhayatamoShadhIH pinvataM gA ava vR^iShTiM sR^ijataM jIradAnU || 5.62.3
A vAmashvAsaH suyujo vahantu yatarashmaya upa yantvarvAk |ghR^itasya nirNiganu vartate vAmupa sindhavaH pradivi kSharanti || 5.62.4
anu shrutAmamatiM vardhadurvIM barhiriva yajuShA rakShamANA |namasvantA dhR^itadakShAdhi garte mitrAsAthe varuNeLAsvantaH || 5.62.5
akravihastA sukR^ite paraspA yaM trAsAthe varuNeLAsvantaH |rAjAnA kShatramahR^iNIyamAnA sahasrasthUNaM bibhR^ithaH saha dvau || 5.62.6
hiraNyanirNigayo asya sthUNA vi bhrAjate divyashvAjanIva |bhadre kShetre nimitA tilvile vA sanema madhvo adhigartyasya || 5.62.7
hiraNyarUpamuShaso vyuShTAvayaHsthUNamuditA sUryasya |A rohatho varuNa mitra gartamatashchakShAthe aditiM ditiM cha || 5.62.8
yadbaMhiShThaM nAtividhe sudAnU achChidraM sharma bhuvanasya gopA |tena no mitrAvaruNAvaviShTaM siShAsanto jigIvAMsaH syAma || 5.62.9

R^itasya gopAvadhi tiShThatho rathaM satyadharmANA parame vyomani |yamatra mitrAvaruNAvatho yuvaM tasmai vR^iShTirmadhumatpinvate divaH || 5.63.1
samrAjAvasya bhuvanasya rAjatho mitrAvaruNA vidathe svardR^ishA |vR^iShTiM vAM rAdho amR^itatvamImahe dyAvApR^ithivI vi charanti tanyavaH || 5.63.2
samrAjA ugrA vR^iShabhA divaspatI pR^ithivyA mitrAvaruNA vicharShaNI |chitrebhirabhrairupa tiShThatho ravaM dyAM varShayatho asurasya mAyayA || 5.63.3
mAyA vAM mitrAvaruNA divi shritA sUryo jyotishcharati chitramAyudham |tamabhreNa vR^iShTyA gUhatho divi parjanya drapsA madhumanta Irate || 5.63.4
rathaM yu~njate marutaH shubhe sukhaM shUro na mitrAvaruNA gaviShTiShu |rajAMsi chitrA vi charanti tanyavo divaH samrAjA payasA na ukShatam || 5.63.5
vAchaM su mitrAvaruNAvirAvatIM parjanyashchitrAM vadati tviShImatIm |abhrA vasata marutaH su mAyayA dyAM varShayatamaruNAmarepasam || 5.63.6
dharmaNA mitrAvaruNA vipashchitA vratA rakShethe asurasya mAyayA |R^itena vishvaM bhuvanaM vi rAjathaH sUryamA dhattho divi chitryaM ratham || 5.63.7

varuNaM vo rishAdasamR^ichA mitraM havAmahe |pari vrajeva bAhvorjaganvAMsA svarNaram || 5.64.1
tA bAhavA suchetunA pra yantamasmA archate |shevaM hi jAryaM vAM vishvAsu kShAsu joguve || 5.64.2
yannUnamashyAM gatiM mitrasya yAyAM pathA |asya priyasya sharmaNyahiMsAnasya sashchire || 5.64.3
yuvAbhyAM mitrAvaruNopamaM dheyAmR^ichA |yaddha kShaye maghonAM stotR^INAM cha spUrdhase || 5.64.4
A no mitra sudItibhirvaruNashcha sadhastha A |sve kShaye maghonAM sakhInAM cha vR^idhase || 5.64.5
yuvaM no yeShu varuNa kShatraM bR^ihachcha bibhR^ithaH |uru No vAjasAtaye kR^itaM rAye svastaye || 5.64.6
uchChantyAM me yajatA devakShatre rushadgavi |sutaM somaM na hastibhirA paDbhirdhAvataM narA bibhratAvarchanAnasam || 5.64.7

yashchiketa sa sukraturdevatrA sa bravItu naH |varuNo yasya darshato mitro vA vanate giraH || 5.65.1
tA hi shreShThavarchasA rAjAnA dIrghashruttamA |tA satpatI R^itAvR^idha R^itAvAnA janejane || 5.65.2
tA vAmiyAno.avase pUrvA upa bruve sachA |svashvAsaH su chetunA vAjA.N abhi pra dAvane || 5.65.3
mitro aMhoshchidAduru kShayAya gAtuM vanate |mitrasya hi pratUrvataH sumatirasti vidhataH || 5.65.4
vayaM mitrasyAvasi syAma saprathastame |anehasastvotayaH satrA varuNasheShasaH || 5.65.5
yuvaM mitremaM janaM yatathaH saM cha nayathaH |mA maghonaH pari khyataM mo asmAkamR^iShINAM gopIthe na uruShyatam || 5.65.6

A chikitAna sukratU devau marta rishAdasA |varuNAya R^itapeshase dadhIta prayase mahe || 5.66.1
tA hi kShatramavihrutaM samyagasuryamAshAte |adha vrateva mAnuShaM svarNa dhAyi darshatam || 5.66.2
tA vAmeShe rathAnAmurvIM gavyUtimeShAm |rAtahavyasya suShTutiM dadhR^ikstomairmanAmahe || 5.66.3
adhA hi kAvyA yuvaM dakShasya pUrbhiradbhutA |ni ketunA janAnAM chikethe pUtadakShasA || 5.66.4
tadR^itaM pR^ithivi bR^ihachChrava/eSha R^iShINAm |jrayasAnAvaraM pR^ithvati kSharanti yAmabhiH || 5.66.5
A yadvAmIyachakShasA mitra vayaM cha sUrayaH |vyachiShThe bahupAyye yatemahi svarAjye || 5.66.6

baLitthA deva niShkR^itamAdityA yajataM bR^ihat |varuNa mitrAryamanvarShiShThaM kShatramAshAthe || 5.67.1
A yadyoniM hiraNyayaM varuNa mitra sadathaH |dhartArA charShaNInAM yantaM sumnaM rishAdasA || 5.67.2
vishve hi vishvavedaso varuNo mitro aryamA |vratA padeva sashchire pAnti martyaM riShaH || 5.67.3
te hi satyA R^itaspR^isha R^itAvAno janejane |sunIthAsaH sudAnavoM.ahoshchiduruchakrayaH || 5.67.4
ko nu vAM mitrAstuto varuNo vA tanUnAm |tatsu vAmeShate matiratribhya eShate matiH || 5.67.5

pra vo mitrAya gAyata varuNAya vipA girA |mahikShatrAvR^itaM bR^ihat || 5.68.1
samrAjA yA ghR^itayonI mitrashchobhA varuNashcha |devA deveShu prashastA || 5.68.2
tA naH shaktaM pArthivasya maho rAyo divyasya |mahi vAM kShatraM deveShu || 5.68.3
R^itamR^itena sapanteShiraM dakShamAshAte |adruhA devau vardhete || 5.68.4
vR^iShTidyAvA rItyApeShaspatI dAnumatyAH |bR^ihantaM gartamAshAte || 5.68.5

trI rochanA varuNa trI.Nruta dyUntrINi mitra dhArayatho rajAMsi |vAvR^idhAnAvamatiM kShatriyasyAnu vrataM rakShamANAvajuryam || 5.69.1
irAvatIrvaruNa dhenavo vAM madhumadvAM sindhavo mitra duhre |trayastasthurvR^iShabhAsastisR^iNAM dhiShaNAnAM retodhA vi dyumantaH || 5.69.2
prAtardevImaditiM johavImi madhyaMdina uditA sUryasya |rAye mitrAvaruNA sarvatAteLe tokAya tanayAya shaM yoH || 5.69.3
yA dhartArA rajaso rochanasyotAdityA divyA pArthivasya |na vAM devA amR^itA A minanti vratAni mitrAvaruNA dhruvANi || 5.69.4

purUruNA chiddhyastyavo nUnaM vAM varuNa |mitra vaMsi vAM sumatim || 5.70.1
tA vAM samyagadruhvANeShamashyAma dhAyase |vayaM te rudrA syAma || 5.70.2
pAtaM no rudrA pAyubhiruta trAyethAM sutrAtrA |turyAma dasyUntanUbhiH || 5.70.3
mA kasyAdbhutakratU yakShaM bhujemA tanUbhiH |mA sheShasA mA tanasA || 5.70.4

A no gantaM rishAdasA varuNa mitra barhaNA |upemaM chArumadhvaram || 5.71.1
vishvasya hi prachetasA varuNa mitra rAjathaH |IshAnA pipyataM dhiyaH || 5.71.2
upa naH sutamA gataM varuNa mitra dAshuShaH |asya somasya pItaye || 5.71.3

A mitre varuNe vayaM gIrbhirjuhumo atrivat |ni barhiShi sadataM somapItaye || 5.72.1
vratena stho dhruvakShemA dharmaNA yAtayajjanA |ni barhiShi sadataM somapItaye || 5.72.2
mitrashcha no varuNashcha juShetAM yaj~namiShTaye |ni barhiShi sadatAM somapItaye || 5.72.3

yadadya sthaH parAvati yadarvAvatyashvinA |yadvA purU purubhujA yadantarikSha A gatam || 5.73.1
iha tyA purubhUtamA purU daMsAMsi bibhratA |varasyA yAmyadhrigU huve tuviShTamA bhuje || 5.73.2
IrmAnyadvapuShe vapushchakraM rathasya yemathuH |paryanyA nAhuShA yugA mahnA rajAMsi dIyathaH || 5.73.3
tadU Shu vAmenA kR^itaM vishvA yadvAmanu ShTave |nAnA jAtAvarepasA samasme bandhumeyathuH || 5.73.4
A yadvAM sUryA rathaM tiShThadraghuShyadaM sadA |pari vAmaruShA vayo ghR^iNA varanta AtapaH || 5.73.5
yuvoratrishchiketati narA sumnena chetasA |gharmaM yadvAmarepasaM nAsatyAsnA bhuraNyati || 5.73.6
ugro vAM kakuho yayiH shR^iNve yAmeShu saMtaniH |yadvAM daMsobhirashvinAtrirnarAvavartati || 5.73.7
madhva U Shu madhUyuvA rudrA siShakti pipyuShI |yatsamudrAti parShathaH pakvAH pR^ikSho bharanta vAm || 5.73.8
satyamidvA u ashvinA yuvAmAhurmayobhuvA |tA yAmanyAmahUtamA yAmannA mR^iLayattamA || 5.73.9
imA brahmANi vardhanAshvibhyAM santu shaMtamA |yA takShAma rathA.N ivAvochAma bR^ihannamaH || 5.73.10

kUShTho devAvashvinAdyA divo manAvasU |tachChravatho vR^iShaNvasU atrirvAmA vivAsati || 5.74.1
kuha tyA kuha nu shrutA divi devA nAsatyA |kasminnA yatatho jane ko vAM nadInAM sachA || 5.74.2
kaM yAthaH kaM ha gachChathaH kamachChA yu~njAthe ratham |kasya brahmANi raNyatho vayaM vAmushmasIShTaye || 5.74.3
pauraM chiddhyudaprutaM paura paurAya jinvathaH |yadIM gR^ibhItatAtaye siMhamiva druhaspade || 5.74.4
pra chyavAnAjjujuruSho vavrimatkaM na mu~nchathaH |yuvA yadI kR^ithaH punarA kAmamR^iNve vadhvaH || 5.74.5
asti hi vAmiha stotA smasi vAM saMdR^ishi shriye |nU shrutaM ma A gatamavobhirvAjinIvasU || 5.74.6
ko vAmadya purUNAmA vavne martyAnAm |ko vipro vipravAhasA ko yaj~nairvAjinIvasU || 5.74.7
A vAM ratho rathAnAM yeShTho yAtvashvinA |purU chidasmayustira A~NgUSho martyeShvA || 5.74.8
shamU Shu vAM madhUyuvAsmAkamastu charkR^itiH |arvAchInA vichetasA vibhiH shyeneva dIyatam || 5.74.9
ashvinA yaddha karhi chichChushrUyAtamimaM havam |vasvIrU Shu vAM bhujaH pR^i~nchanti su vAM pR^ichaH || 5.74.10

prati priyatamaM rathaM vR^iShaNaM vasuvAhanam |stotA vAmashvinAvR^iShiH stomena prati bhUShati mAdhvI mama shrutaM havam || 5.75.1
atyAyAtamashvinA tiro vishvA ahaM sanA |dasrA hiraNyavartanI suShumnA sindhuvAhasA mAdhvI mama shrutaM havam || 5.75.2
A no ratnAni bibhratAvashvinA gachChataM yuvam |rudrA hiraNyavartanI juShANA vAjinIvasU mAdhvI mama shrutaM havam || 5.75.3
suShTubho vAM vR^iShaNvasU rathe vANIchyAhitA |uta vAM kakuho mR^igaH pR^ikShaH kR^iNoti vApuSho mAdhvI mama shrutaM havam || 5.75.4
bodhinmanasA rathyeShirA havanashrutA |vibhishchyavAnamashvinA ni yAtho advayAvinaM mAdhvI mama shrutaM havam || 5.75.5
A vAM narA manoyujo.ashvAsaH pruShitapsavaH |vayo vahantu pItaye saha sumnebhirashvinA mAdhvI mama shrutaM havam || 5.75.6
ashvinAveha gachChataM nAsatyA mA vi venatam |tirashchidaryayA pari vartiryAtamadAbhyA mAdhvI mama shrutaM havam || 5.75.7
asminyaj~ne adAbhyA jaritAraM shubhaspatI |avasyumashvinA yuvaM gR^iNantamupa bhUShatho mAdhvI mama shrutaM havam || 5.75.8
abhUduShA rushatpashurAgniradhAyyR^itviyaH |ayoji vAM vR^iShaNvasU ratho dasrAvamartyo mAdhvI mama shrutaM havam || 5.75.9

A bhAtyagniruShasAmanIkamudviprANAM devayA vAcho asthuH |arvA~nchA nUnaM rathyeha yAtaM pIpivAMsamashvinA gharmamachCha || 5.76.1
na saMskR^itaM pra mimIto gamiShThAnti nUnamashvinopastuteha |divAbhipitve.avasAgamiShThA pratyavartiM dAshuShe shambhaviShThA || 5.76.2
utA yAtaM saMgave prAtarahno madhyaMdina uditA sUryasya |divA naktamavasA shaMtamena nedAnIM pItirashvinA tatAna || 5.76.3
idaM hi vAM pradivi sthAnamoka ime gR^ihA ashvinedaM duroNam |A no divo bR^ihataH parvatAdAdbhyo yAtamiShamUrjaM vahantA || 5.76.4
samashvinoravasA nUtanena mayobhuvA supraNItI gamema |A no rayiM vahatamota vIrAnA vishvAnyamR^itA saubhagAni || 5.76.5

prAtaryAvANA prathamA yajadhvaM purA gR^idhrAdararuShaH pibAtaH |prAtarhi yaj~namashvinA dadhAte pra shaMsanti kavayaH pUrvabhAjaH || 5.77.1
prAtaryajadhvamashvinA hinota na sAyamasti devayA ajuShTam |utAnyo asmadyajate vi chAvaH pUrvaHpUrvo yajamAno vanIyAn || 5.77.2
hiraNyatva~NmadhuvarNo ghR^itasnuH pR^ikSho vahannA ratho vartate vAm |manojavA ashvinA vAtaraMhA yenAtiyAtho duritAni vishvA || 5.77.3
yo bhUyiShThaM nAsatyAbhyAM viveSha chaniShThaM pitvo rarate vibhAge |sa tokamasya pIparachChamIbhiranUrdhvabhAsaH sadamittuturyAt || 5.77.4
samashvinoravasA nUtanena mayobhuvA supraNItI gamema |A no rayiM vahatamota vIrAnA vishvAnyamR^itA saubhagAni || 5.77.5

ashvinAveha gachChataM nAsatyA mA vi venatam |haMsAviva patatamA sutA.N upa || 5.78.1
ashvinA hariNAviva gaurAvivAnu yavasam |haMsAviva patatamA sutA.N upa || 5.78.2
ashvinA vAjinIvasU juShethAM yaj~namiShTaye |haMsAviva patatamA sutA.N upa || 5.78.3
atriryadvAmavarohannR^ibIsamajohavInnAdhamAneva yoShA |shyenasya chijjavasA nUtanenAgachChatamashvinA shaMtamena || 5.78.4
vi jihIShva vanaspate yoniH sUShyantyA iva |shrutaM me ashvinA havaM saptavadhriM cha mu~nchatam || 5.78.5
bhItAya nAdhamAnAya R^iShaye saptavadhraye |mAyAbhirashvinA yuvaM vR^ikShaM saM cha vi chAchathaH || 5.78.6
yathA vAtaH puShkariNIM sami~Ngayati sarvataH |evA te garbha ejatu niraitu dashamAsyaH || 5.78.7
yathA vAto yathA vanaM yathA samudra ejati |evA tvaM dashamAsya sahAvehi jarAyuNA || 5.78.8
dasha mAsA~nChashayAnaH kumAro adhi mAtari |niraitu jIvo akShato jIvo jIvantyA adhi || 5.78.9

mahe no adya bodhayoSho rAye divitmatI |yathA chinno abodhayaH satyashravasi vAyye sujAte ashvasUnR^ite || 5.79.1
yA sunIthe shauchadrathe vyauchCho duhitardivaH |sA vyuchCha sahIyasi satyashravasi vAyye sujAte ashvasUnR^ite || 5.79.2
sA no adyAbharadvasurvyuchChA duhitardivaH |yo vyauchChaH sahIyasi satyashravasi vAyye sujAte ashvasUnR^ite || 5.79.3
abhi ye tvA vibhAvari stomairgR^iNanti vahnayaH |maghairmaghoni sushriyo dAmanvantaH surAtayaH sujAte ashvasUnR^ite || 5.79.4
yachchiddhi te gaNA ime Chadayanti maghattaye |pari chidvaShTayo dadhurdadato rAdho ahrayaM sujAte ashvasUnR^ite || 5.79.5
aiShu dhA vIravadyasha uSho maghoni sUriShu |ye no rAdhAMsyahrayA maghavAno arAsata sujAte ashvasUnR^ite || 5.79.6
tebhyo dyumnaM bR^ihadyasha uSho maghonyA vaha |ye no rAdhAMsyashvyA gavyA bhajanta sUrayaH sujAte ashvasUnR^ite || 5.79.7
uta no gomatIriSha A vahA duhitardivaH |sAkaM sUryasya rashmibhiH shukraiH shochadbhirarchibhiH sujAte ashvasUnR^ite || 5.79.8
vyuchChA duhitardivo mA chiraM tanuthA apaH |nettvA stenaM yathA ripuM tapAti sUro archiShA sujAte ashvasUnR^ite || 5.79.9
etAvadveduShastvaM bhUyo vA dAtumarhasi |yA stotR^ibhyo vibhAvaryuchChantI na pramIyase sujAte ashvasUnR^ite || 5.79.10

dyutadyAmAnaM bR^ihatImR^itena R^itAvarImaruNapsuM vibhAtIm |devImuShasaM svarAvahantIM prati viprAso matibhirjarante || 5.80.1
eShA janaM darshatA bodhayantI sugAnpathaH kR^iNvatI yAtyagre |bR^ihadrathA bR^ihatI vishvaminvoShA jyotiryachChatyagre ahnAm || 5.80.2
eShA gobhiraruNebhiryujAnAsredhantI rayimaprAyu chakre |patho radantI suvitAya devI puruShTutA vishvavArA vi bhAti || 5.80.3
eShA vyenI bhavati dvibarhA AviShkR^iNvAnA tanvaM purastAt |R^itasya panthAmanveti sAdhu prajAnatIva na disho minAti || 5.80.4
eShA shubhrA na tanvo vidAnordhveva snAtI dR^ishaye no asthAt |apa dveSho bAdhamAnA tamAMsyuShA divo duhitA jyotiShAgAt || 5.80.5
eShA pratIchI duhitA divo nR^InyoSheva bhadrA ni riNIte apsaH |vyUrNvatI dAshuShe vAryANi punarjyotiryuvatiH pUrvathAkaH || 5.80.6

yu~njate mana uta yu~njate dhiyo viprA viprasya bR^ihato vipashchitaH |vi hotrA dadhe vayunAvideka inmahI devasya savituH pariShTutiH || 5.81.1
vishvA rUpANi prati mu~nchate kaviH prAsAvIdbhadraM dvipade chatuShpade |vi nAkamakhyatsavitA vareNyo.anu prayANamuShaso vi rAjati || 5.81.2
yasya prayANamanvanya idyayurdevA devasya mahimAnamojasA |yaH pArthivAni vimame sa etasho rajAMsi devaH savitA mahitvanA || 5.81.3
uta yAsi savitastrINi rochanota sUryasya rashmibhiH samuchyasi |uta rAtrImubhayataH parIyasa uta mitro bhavasi deva dharmabhiH || 5.81.4
uteshiShe prasavasya tvameka iduta pUShA bhavasi deva yAmabhiH |utedaM vishvaM bhuvanaM vi rAjasi shyAvAshvaste savitaH stomamAnashe || 5.81.5

tatsaviturvR^iNImahe vayaM devasya bhojanam |shreShThaM sarvadhAtamaM turaM bhagasya dhImahi || 5.82.1
asya hi svayashastaraM savituH kachchana priyam |na minanti svarAjyam || 5.82.2
sa hi ratnAni dAshuShe suvAti savitA bhagaH |taM bhAgaM chitramImahe || 5.82.3
adyA no deva savitaH prajAvatsAvIH saubhagam |parA duShShvapnyaM suva || 5.82.4
vishvAni deva savitarduritAni parA suva |yadbhadraM tanna A suva || 5.82.5
anAgaso aditaye devasya savituH save |vishvA vAmAni dhImahi || 5.82.6
A vishvadevaM satpatiM sUktairadyA vR^iNImahe |satyasavaM savitAram || 5.82.7
ya ime ubhe ahanI pura etyaprayuchChan |svAdhIrdevaH savitA || 5.82.8
ya imA vishvA jAtAnyAshrAvayati shlokena |pra cha suvAti savitA || 5.82.9

achChA vada tavasaM gIrbhirAbhiH stuhi parjanyaM namasA vivAsa |kanikradadvR^iShabho jIradAnU reto dadhAtyoShadhIShu garbham || 5.83.1
vi vR^ikShAnhantyuta hanti rakShaso vishvaM bibhAya bhuvanaM mahAvadhAt |utAnAgA IShate vR^iShNyAvato yatparjanyaH stanayanhanti duShkR^itaH || 5.83.2
rathIva kashayAshvA.N abhikShipannAvirdUtAnkR^iNute varShyA.N aha |dUrAtsiMhasya stanathA udIrate yatparjanyaH kR^iNute varShyaM nabhaH || 5.83.3
pra vAtA vAnti patayanti vidyuta udoShadhIrjihate pinvate svaH |irA vishvasmai bhuvanAya jAyate yatparjanyaH pR^ithivIM retasAvati || 5.83.4
yasya vrate pR^ithivI nannamIti yasya vrate shaphavajjarbhurIti |yasya vrata oShadhIrvishvarUpAH sa naH parjanya mahi sharma yachCha || 5.83.5
divo no vR^iShTiM maruto rarIdhvaM pra pinvata vR^iShNo ashvasya dhArAH |arvA~Netena stanayitnunehyapo niShi~nchannasuraH pitA naH || 5.83.6
abhi kranda stanaya garbhamA dhA udanvatA pari dIyA rathena |dR^itiM su karSha viShitaM nya~nchaM samA bhavantUdvato nipAdAH || 5.83.7
mahAntaM koshamudachA ni Shi~ncha syandantAM kulyA viShitAH purastAt |ghR^itena dyAvApR^ithivI vyundhi suprapANaM bhavatvaghnyAbhyaH || 5.83.8
yatparjanya kanikradatstanayanhaMsi duShkR^itaH |pratIdaM vishvaM modate yatkiM cha pR^ithivyAmadhi || 5.83.9
avarShIrvarShamudu ShU gR^ibhAyAkardhanvAnyatyetavA u |ajIjana oShadhIrbhojanAya kamuta prajAbhyo.avido manIShAm || 5.83.10

baLitthA parvatAnAM khidraM bibharShi pR^ithivi |pra yA bhUmiM pravatvati mahnA jinoShi mahini || 5.84.1
stomAsastvA vichAriNi prati ShTobhantyaktubhiH |pra yA vAjaM na heShantaM perumasyasyarjuni || 5.84.2
dR^iLhA chidyA vanaspatInkShmayA dardharShyojasA |yatte abhrasya vidyuto divo varShanti vR^iShTayaH || 5.84.3

pra samrAje bR^ihadarchA gabhIraM brahma priyaM varuNAya shrutAya |vi yo jaghAna shamiteva charmopastire pR^ithivIM sUryAya || 5.85.1
vaneShu vyantarikShaM tatAna vAjamarvatsu paya usriyAsu |hR^itsu kratuM varuNo apsvagniM divi sUryamadadhAtsomamadrau || 5.85.2
nIchInabAraM varuNaH kavandhaM pra sasarja rodasI antarikSham |tena vishvasya bhuvanasya rAjA yavaM na vR^iShTirvyunatti bhUma || 5.85.3
unatti bhUmiM pR^ithivImuta dyAM yadA dugdhaM varuNo vaShTyAdit |samabhreNa vasata parvatAsastaviShIyantaH shrathayanta vIrAH || 5.85.4
imAmU ShvAsurasya shrutasya mahIM mAyAM varuNasya pra vocham |mAneneva tasthivA.N antarikShe vi yo mame pR^ithivIM sUryeNa || 5.85.5
imAmU nu kavitamasya mAyAM mahIM devasya nakirA dadharSha |ekaM yadudnA na pR^iNantyenIrAsi~nchantIravanayaH samudram || 5.85.6
aryamyaM varuNa mitryaM vA sakhAyaM vA sadamidbhrAtaraM vA |veshaM vA nityaM varuNAraNaM vA yatsImAgashchakR^imA shishrathastat || 5.85.7
kitavAso yadriripurna dIvi yadvA ghA satyamuta yanna vidma |sarvA tA vi Shya shithireva devAdhA te syAma varuNa priyAsaH || 5.85.8

indrAgnI yamavatha ubhA vAjeShu martyam |dR^iLhA chitsa pra bhedati dyumnA vANIriva tritaH || 5.86.1
yA pR^itanAsu duShTarA yA vAjeShu shravAyyA |yA pa~ncha charShaNIrabhIndrAgnI tA havAmahe || 5.86.2
tayoridamavachChavastigmA didyunmaghonoH |prati druNA gabhastyorgavAM vR^itraghna eShate || 5.86.3
tA vAmeShe rathAnAmindrAgnI havAmahe |patI turasya rAdhaso vidvAMsA girvaNastamA || 5.86.4
tA vR^idhantAvanu dyUnmartAya devAvadabhA |arhantA chitpuro dadheM.asheva devAvarvate || 5.86.5
evendrAgnibhyAmahAvi havyaM shUShyaM ghR^itaM na pUtamadribhiH |tA sUriShu shravo bR^ihadrayiM gR^iNatsu didhR^itamiShaM gR^iNatsu didhR^itam || 5.86.6

pra vo mahe matayo yantu viShNave marutvate girijA evayAmarut |pra shardhAya prayajyave sukhAdaye tavase bhandadiShTaye dhunivratAya shavase || 5.87.1
pra ye jAtA mahinA ye cha nu svayaM pra vidmanA bruvata evayAmarut |kratvA tadvo maruto nAdhR^iShe shavo dAnA mahnA tadeShAmadhR^iShTAso nAdrayaH || 5.87.2
pra ye divo bR^ihataH shR^iNvire girA sushukvAnaH subhva evayAmarut |na yeShAmirI sadhastha IShTa A.N agnayo na svavidyutaH pra syandrAso dhunInAm || 5.87.3
sa chakrame mahato nirurukramaH samAnasmAtsadasa evayAmarut |yadAyukta tmanA svAdadhi ShNubhirviShpardhaso vimahaso jigAti shevR^idho nR^ibhiH || 5.87.4
svano na vo.amavAnrejayadvR^iShA tveSho yayistaviSha evayAmarut |yenA sahanta R^i~njata svarochiShaH sthArashmAno hiraNyayAH svAyudhAsa iShmiNaH || 5.87.5
apAro vo mahimA vR^iddhashavasastveShaM shavo.avatvevayAmarut |sthAtAro hi prasitau saMdR^ishi sthana te na uruShyatA nidaH shushukvAMso nAgnayaH || 5.87.6
te rudrAsaH sumakhA agnayo yathA tuvidyumnA avantvevayAmarut |dIrghaM pR^ithu paprathe sadma pArthivaM yeShAmajmeShvA mahaH shardhAMsyadbhutainasAm || 5.87.7
adveSho no maruto gAtumetana shrotA havaM jariturevayAmarut |viShNormahaH samanyavo yuyotana smadrathyo na daMsanApa dveShAMsi sanutaH || 5.87.8
gantA no yaj~naM yaj~niyAH sushami shrotA havamarakSha evayAmarut |jyeShThAso na parvatAso vyomani yUyaM tasya prachetasaH syAta durdhartavo nidaH || 5.87.9

##
Last updated July 2, 2013

Special mention : Initial processing and help by Avinash and Shashi Sathaye, 
Avinash Chopde, Shree Devi Kumar, Sunder Hattangadi, John Gardner.
Reprocessed from Original in final form by Detlef Eichler with additional corrections.
See Detlef's site http://www.detlef108.de/Rigveda.htm
for other details and formats.

The text is shown without accents (Anudattas, dependent Svaritas,
and independent Svaritas including Kampas). Words are connected (agnimILe). 
Ch is doubled as in gachChati according to the rules of Rigveda-Pratishakhya. 
At the end of a word m is replaced by Anusvara M if the initial letter of the
following word is a labial stop consonant (p, ph, b, bh, m).
Visarga H before sh, Sh or s followed by a voiceless consonant has been restored.

Source : The Aufrecht/van Nooten/Holland (Samhita) version
of the Rigveda (http://www.people.fas.harvard.edu/~witzel/onlineRV.htm).
In this text accented vowels have Udatta or 'independent Svarita' markers.
Kampas are not shown. Words are separated (agnim ILe). 
Ch is not doubled as in gaChati. At the end of a word we find m before
a following labial stop consonant (p, ph, b, bh, m).
Visarga H before sh, Sh or s followed by a voiceless consonant has 
been dropped according to a rule of  Rigveda-Pratishakhya.

Send corrections to   : detlefeichler@googlemail.com, sanskrit@cheerful.com

The text is to be used for personal studies and research only.
Any use for commercial purpose is prohibited as a `gentleman's' agreement.
