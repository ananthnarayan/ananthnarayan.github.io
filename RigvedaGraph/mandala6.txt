|| R^igvedaH vaidikasvaravirahitaH maNDalaM 6 ||
tvaM hyagne prathamo manotAsyA dhiyo abhavo dasma hotA |tvaM sIM vR^iShannakR^iNorduShTarItu saho vishvasmai sahase sahadhyai || 6.1.1
adhA hotA nyasIdo yajIyAniLaspada iShayannIDyaH san |taM tvA naraH prathamaM devayanto maho rAye chitayanto anu gman || 6.1.2
vR^iteva yantaM bahubhirvasavyaistve rayiM jAgR^ivAMso anu gman |rushantamagniM darshataM bR^ihantaM vapAvantaM vishvahA dIdivAMsam || 6.1.3
padaM devasya namasA vyantaH shravasyavaH shrava ApannamR^iktam |nAmAni chiddadhire yaj~niyAni bhadrAyAM te raNayanta saMdR^iShTau || 6.1.4
tvAM vardhanti kShitayaH pR^ithivyAM tvAM rAya ubhayAso janAnAm |tvaM trAtA taraNe chetyo bhUH pitA mAtA sadaminmAnuShANAm || 6.1.5
saparyeNyaH sa priyo vikShvagnirhotA mandro ni ShasAdA yajIyAn |taM tvA vayaM dama A dIdivAMsamupa j~nubAdho namasA sadema || 6.1.6
taM tvA vayaM sudhyo navyamagne sumnAyava Imahe devayantaH |tvaM visho anayo dIdyAno divo agne bR^ihatA rochanena || 6.1.7
vishAM kaviM vishpatiM shashvatInAM nitoshanaM vR^iShabhaM charShaNInAm |pretIShaNimiShayantaM pAvakaM rAjantamagniM yajataM rayINAm || 6.1.8
so agna Ije shashame cha marto yasta AnaT samidhA havyadAtim |ya AhutiM pari vedA namobhirvishvetsa vAmA dadhate tvotaH || 6.1.9
asmA u te mahi mahe vidhema namobhiragne samidhota havyaiH |vedI sUno sahaso gIrbhirukthairA te bhadrAyAM sumatau yatema || 6.1.10
A yastatantha rodasI vi bhAsA shravobhishcha shravasyastarutraH |bR^ihadbhirvAjaiH sthavirebhirasme revadbhiragne vitaraM vi bhAhi || 6.1.11
nR^ivadvaso sadamiddhehyasme bhUri tokAya tanayAya pashvaH |pUrvIriSho bR^ihatIrAre/aghA asme bhadrA saushravasAni santu || 6.1.12
purUNyagne purudhA tvAyA vasUni rAjanvasutA te ashyAm |purUNi hi tve puruvAra santyagne vasu vidhate rAjani tve || 6.1.13

tvaM hi kShaitavadyasho.agne mitro na patyase |tvaM vicharShaNe shravo vaso puShTiM na puShyasi || 6.2.1
tvAM hi ShmA charShaNayo yaj~nebhirgIrbhirILate |tvAM vAjI yAtyavR^iko rajastUrvishvacharShaNiH || 6.2.2
sajoShastvA divo naro yaj~nasya ketumindhate |yaddha sya mAnuSho janaH sumnAyurjuhve adhvare || 6.2.3
R^idhadyaste sudAnave dhiyA martaH shashamate |UtI Sha bR^ihato divo dviSho aMho na tarati || 6.2.4
samidhA yasta AhutiM nishitiM martyo nashat |vayAvantaM sa puShyati kShayamagne shatAyuSham || 6.2.5
tveShaste dhUma R^iNvati divi Sha~nChukra AtataH |sUro na hi dyutA tvaM kR^ipA pAvaka rochase || 6.2.6
adhA hi vikShvIDyo.asi priyo no atithiH |raNvaH purIva jUryaH sUnurna trayayAyyaH || 6.2.7
kratvA hi droNe ajyase.agne vAjI na kR^itvyaH |parijmeva svadhA gayo.atyo na hvAryaH shishuH || 6.2.8
tvaM tyA chidachyutAgne pashurna yavase |dhAmA ha yatte ajara vanA vR^ishchanti shikvasaH || 6.2.9
veShi hyadhvarIyatAmagne hotA dame vishAm |samR^idho vishpate kR^iNu juShasva havyama~NgiraH || 6.2.10
achChA no mitramaho deva devAnagne vochaH sumatiM rodasyoH |vIhi svastiM sukShitiM divo nR^IndviSho aMhAMsi duritA tarema tA tarema tavAvasA tarema || 6.2.11

agne sa kSheShadR^itapA R^itejA uru jyotirnashate devayuShTe |yaM tvaM mitreNa varuNaH sajoShA deva pAsi tyajasA martamaMhaH || 6.3.1
Ije yaj~nebhiH shashame shamIbhirR^idhadvArAyAgnaye dadAsha |evA chana taM yashasAmajuShTirnAMho martaM nashate na pradR^iptiH || 6.3.2
sUro na yasya dR^ishatirarepA bhImA yadeti shuchatasta A dhIH |heShasvataH shurudho nAyamaktoH kutrA chidraNvo vasatirvanejAH || 6.3.3
tigmaM chidema mahi varpo asya bhasadashvo na yamasAna AsA |vijehamAnaH parashurna jihvAM dravirna drAvayati dAru dhakShat || 6.3.4
sa idasteva prati dhAdasiShya~nChishIta tejo.ayaso na dhArAm |chitradhrajatiraratiryo aktorverna druShadvA raghupatmajaMhAH || 6.3.5
sa IM rebho na prati vasta usrAH shochiShA rArapIti mitramahAH |naktaM ya ImaruSho yo divA nR^Inamartyo aruSho yo divA nR^In || 6.3.6
divo na yasya vidhato navInodvR^iShA rukSha oShadhIShu nUnot |ghR^iNA na yo dhrajasA patmanA yannA rodasI vasunA daM supatnI || 6.3.7
dhAyobhirvA yo yujyebhirarkairvidyunna davidyotsvebhiH shuShmaiH |shardho vA yo marutAM tatakSha R^ibhurna tveSho rabhasAno adyaut || 6.3.8

yathA hotarmanuSho devatAtA yaj~nebhiH sUno sahaso yajAsi |evA no adya samanA samAnAnushannagna ushato yakShi devAn || 6.4.1
sa no vibhAvA chakShaNirna vastoragnirvandAru vedyashchano dhAt |vishvAyuryo amR^ito martyeShUSharbhudbhUdatithirjAtavedAH || 6.4.2
dyAvo na yasya panayantyabhvaM bhAsAMsi vaste sUryo na shukraH |vi ya inotyajaraH pAvako.ashnasya chichChishnathatpUrvyANi || 6.4.3
vadmA hi sUno asyadmasadvA chakre agnirjanuShAjmAnnam |sa tvaM na Urjasana UrjaM dhA rAjeva jeravR^ike kSheShyantaH || 6.4.4
nitikti yo vAraNamannamatti vAyurna rAShTryatyetyaktUn |turyAma yasta AdishAmarAtIratyo na hrutaH patataH parihrut || 6.4.5
A sUryo na bhAnumadbhirarkairagne tatantha rodasI vi bhAsA |chitro nayatpari tamAMsyaktaH shochiShA patmannaushijo na dIyan || 6.4.6
tvAM hi mandratamamarkashokairvavR^imahe mahi naH shroShyagne |indraM na tvA shavasA devatA vAyuM pR^iNanti rAdhasA nR^itamAH || 6.4.7
nU no agne.avR^ikebhiH svasti veShi rAyaH pathibhiH parShyaMhaH |tA sUribhyo gR^iNate rAsi sumnaM madema shatahimAH suvIrAH || 6.4.8

huve vaH sUnuM sahaso yuvAnamadroghavAchaM matibhiryaviShTham |ya invati draviNAni prachetA vishvavArANi puruvAro adhruk || 6.5.1
tve vasUni purvaNIka hotardoShA vastorerire yaj~niyAsaH |kShAmeva vishvA bhuvanAni yasminsaM saubhagAni dadhire pAvake || 6.5.2
tvaM vikShu pradivaH sIda Asu kratvA rathIrabhavo vAryANAm |ata inoShi vidhate chikitvo vyAnuShagjAtavedo vasUni || 6.5.3
yo naH sanutyo abhidAsadagne yo antaro mitramaho vanuShyAt |tamajarebhirvR^iShabhistava svaistapA tapiShTha tapasA tapasvAn || 6.5.4
yaste yaj~nena samidhA ya ukthairarkebhiH sUno sahaso dadAshat |sa martyeShvamR^ita prachetA rAyA dyumnena shravasA vi bhAti || 6.5.5
sa tatkR^idhIShitastUyamagne spR^idho bAdhasva sahasA sahasvAn |yachChasyase dyubhirakto vachobhistajjuShasva jariturghoShi manma || 6.5.6
ashyAma taM kAmamagne tavotI ashyAma rayiM rayivaH suvIram |ashyAma vAjamabhi vAjayanto.ashyAma dyumnamajarAjaraM te || 6.5.7

pra navyasA sahasaH sUnumachChA yaj~nena gAtumava ichChamAnaH |vR^ishchadvanaM kR^iShNayAmaM rushantaM vItI hotAraM divyaM jigAti || 6.6.1
sa shvitAnastanyatU rochanasthA ajarebhirnAnadadbhiryaviShThaH |yaH pAvakaH purutamaH purUNi pR^ithUnyagniranuyAti bharvan || 6.6.2
vi te viShvagvAtajUtAso agne bhAmAsaH shuche shuchayashcharanti |tuvimrakShAso divyA navagvA vanA vananti dhR^iShatA rujantaH || 6.6.3
ye te shukrAsaH shuchayaH shuchiShmaH kShAM vapanti viShitAso ashvAH |adha bhramasta urviyA vi bhAti yAtayamAno adhi sAnu pR^ishneH || 6.6.4
adha jihvA pApatIti pra vR^iShNo goShuyudho nAshaniH sR^ijAnA |shUrasyeva prasitiH kShAtiragnerdurvarturbhImo dayate vanAni || 6.6.5
A bhAnunA pArthivAni jrayAMsi mahastodasya dhR^iShatA tatantha |sa bAdhasvApa bhayA sahobhiH spR^idho vanuShyanvanuSho ni jUrva || 6.6.6
sa chitra chitraM chitayantamasme chitrakShatra chitratamaM vayodhAm |chandraM rayiM puruvIraM bR^ihantaM chandra chandrAbhirgR^iNate yuvasva || 6.6.7

mUrdhAnaM divo aratiM pR^ithivyA vaishvAnaramR^ita A jAtamagnim |kaviM samrAjamatithiM janAnAmAsannA pAtraM janayanta devAH || 6.7.1
nAbhiM yaj~nAnAM sadanaM rayINAM mahAmAhAvamabhi saM navanta |vaishvAnaraM rathyamadhvarANAM yaj~nasya ketuM janayanta devAH || 6.7.2
tvadvipro jAyate vAjyagne tvadvIrAso abhimAtiShAhaH |vaishvAnara tvamasmAsu dhehi vasUni rAjanspR^ihayAyyANi || 6.7.3
tvAM vishve amR^ita jAyamAnaM shishuM na devA abhi saM navante |tava kratubhiramR^itatvamAyanvaishvAnara yatpitroradIdeH || 6.7.4
vaishvAnara tava tAni vratAni mahAnyagne nakirA dadharSha |yajjAyamAnaH pitrorupasthe.avindaH ketuM vayuneShvahnAm || 6.7.5
vaishvAnarasya vimitAni chakShasA sAnUni divo amR^itasya ketunA |tasyedu vishvA bhuvanAdhi mUrdhani vayA iva ruruhuH sapta visruhaH || 6.7.6
vi yo rajAMsyamimIta sukraturvaishvAnaro vi divo rochanA kaviH |pari yo vishvA bhuvanAni paprathe.adabdho gopA amR^itasya rakShitA || 6.7.7

pR^ikShasya vR^iShNo aruShasya nU sahaH pra nu vochaM vidathA jAtavedasaH |vaishvAnarAya matirnavyasI shuchiH soma iva pavate chAruragnaye || 6.8.1
sa jAyamAnaH parame vyomani vratAnyagnirvratapA arakShata |vyantarikShamamimIta sukraturvaishvAnaro mahinA nAkamaspR^ishat || 6.8.2
vyastabhnAdrodasI mitro adbhuto.antarvAvadakR^iNojjyotiShA tamaH |vi charmaNIva dhiShaNe avartayadvaishvAnaro vishvamadhatta vR^iShNyam || 6.8.3
apAmupasthe mahiShA agR^ibhNata visho rAjAnamupa tasthurR^igmiyam |A dUto agnimabharadvivasvato vaishvAnaraM mAtarishvA parAvataH || 6.8.4
yugeyuge vidathyaM gR^iNadbhyo.agne rayiM yashasaM dhehi navyasIm |pavyeva rAjannaghashaMsamajara nIchA ni vR^ishcha vaninaM na tejasA || 6.8.5
asmAkamagne maghavatsu dhArayAnAmi kShatramajaraM suvIryam |vayaM jayema shatinaM sahasriNaM vaishvAnara vAjamagne tavotibhiH || 6.8.6
adabdhebhistava gopAbhiriShTe.asmAkaM pAhi triShadhastha sUrIn |rakShA cha no daduShAM shardho agne vaishvAnara pra cha tArIH stavAnaH || 6.8.7

ahashcha kR^iShNamahararjunaM cha vi vartete rajasI vedyAbhiH |vaishvAnaro jAyamAno na rAjAvAtirajjyotiShAgnistamAMsi || 6.9.1
nAhaM tantuM na vi jAnAmyotuM na yaM vayanti samare.atamAnAH |kasya svitputra iha vaktvAni paro vadAtyavareNa pitrA || 6.9.2
sa ittantuM sa vi jAnAtyotuM sa vaktvAnyR^ituthA vadAti |ya IM chiketadamR^itasya gopA avashcharanparo anyena pashyan || 6.9.3
ayaM hotA prathamaH pashyatemamidaM jyotiramR^itaM martyeShu |ayaM sa jaj~ne dhruva A niShatto.amartyastanvA vardhamAnaH || 6.9.4
dhruvaM jyotirnihitaM dR^ishaye kaM mano javiShThaM patayatsvantaH |vishve devAH samanasaH saketA ekaM kratumabhi vi yanti sAdhu || 6.9.5
vi me karNA patayato vi chakShurvIdaM jyotirhR^idaya AhitaM yat |vi me manashcharati dUra/AdhIH kiM svidvakShyAmi kimu nU maniShye || 6.9.6
vishve devA anamasyanbhiyAnAstvAmagne tamasi tasthivAMsam |vaishvAnaro.avatUtaye no.amartyo.avatUtaye naH || 6.9.7

puro vo mandraM divyaM suvR^iktiM prayati yaj~ne agnimadhvare dadhidhvam |pura ukthebhiH sa hi no vibhAvA svadhvarA karati jAtavedAH || 6.10.1
tamu dyumaH purvaNIka hotaragne agnibhirmanuSha idhAnaH |stomaM yamasmai mamateva shUShaM ghR^itaM na shuchi matayaH pavante || 6.10.2
pIpAya sa shravasA martyeShu yo agnaye dadAsha vipra ukthaiH |chitrAbhistamUtibhishchitrashochirvrajasya sAtA gomato dadhAti || 6.10.3
A yaH paprau jAyamAna urvI dUredR^ishA bhAsA kR^iShNAdhvA |adha bahu chittama UrmyAyAstiraH shochiShA dadR^ishe pAvakaH || 6.10.4
nU nashchitraM puruvAjAbhirUtI agne rayiM maghavadbhyashcha dhehi |ye rAdhasA shravasA chAtyanyAnsuvIryebhishchAbhi santi janAn || 6.10.5
imaM yaj~naM chano dhA agna ushanyaM ta AsAno juhute haviShmAn |bharadvAjeShu dadhiShe suvR^iktimavIrvAjasya gadhyasya sAtau || 6.10.6
vi dveShAMsInuhi vardhayeLAM madema shatahimAH suvIrAH || 6.10.7

yajasva hotariShito yajIyAnagne bAdho marutAM na prayukti |A no mitrAvaruNA nAsatyA dyAvA hotrAya pR^ithivI vavR^ityAH || 6.11.1
tvaM hotA mandratamo no adhrugantardevo vidathA martyeShu |pAvakayA juhvA vahnirAsAgne yajasva tanvaM tava svAm || 6.11.2
dhanyA chiddhi tve dhiShaNA vaShTi pra devA~njanma gR^iNate yajadhyai |vepiShTho a~NgirasAM yaddha vipro madhu chChando bhanati rebha iShTau || 6.11.3
adidyutatsvapAko vibhAvAgne yajasva rodasI urUchI |AyuM na yaM namasA rAtahavyA a~njanti suprayasaM pa~ncha janAH || 6.11.4
vR^i~nje ha yannamasA barhiragnAvayAmi srugghR^itavatI suvR^iktiH |amyakShi sadma sadane pR^ithivyA ashrAyi yaj~naH sUrye na chakShuH || 6.11.5
dashasyA naH purvaNIka hotardevebhiragne agnibhiridhAnaH |rAyaH sUno sahaso vAvasAnA ati srasema vR^ijanaM nAMhaH || 6.11.6

madhye hotA duroNe barhiSho rALagnistodasya rodasI yajadhyai |ayaM sa sUnuH sahasa R^itAvA dUrAtsUryo na shochiShA tatAna || 6.12.1
A yasmintve svapAke yajatra yakShadrAjansarvatAteva nu dyauH |triShadhasthastataruSho na jaMho havyA maghAni mAnuShA yajadhyai || 6.12.2
tejiShThA yasyAratirvanerAT todo adhvanna vR^idhasAno adyaut |adrogho na dravitA chetati tmannamartyo.avartra oShadhIShu || 6.12.3
sAsmAkebhiretarI na shUShairagniH ShTave dama A jAtavedAH |drvanno vanvankratvA nArvosraH piteva jArayAyi yaj~naiH || 6.12.4
adha smAsya panayanti bhAso vR^ithA yattakShadanuyAti pR^ithvIm |sadyo yaH syandro viShito dhavIyAnR^iNo na tAyurati dhanvA rAT || 6.12.5
sa tvaM no arvannidAyA vishvebhiragne agnibhiridhAnaH |veShi rAyo vi yAsi duchChunA madema shatahimAH suvIrAH || 6.12.6

tvadvishvA subhaga saubhagAnyagne vi yanti vanino na vayAH |shruShTI rayirvAjo vR^itratUrye divo vR^iShTirIDyo rItirapAm || 6.13.1
tvaM bhago na A hi ratnamiShe parijmeva kShayasi dasmavarchAH |agne mitro na bR^ihata R^itasyAsi kShattA vAmasya deva bhUreH || 6.13.2
sa satpatiH shavasA hanti vR^itramagne vipro vi paNerbharti vAjam |yaM tvaM pracheta R^itajAta rAyA sajoShA naptrApAM hinoShi || 6.13.3
yaste sUno sahaso gIrbhirukthairyaj~nairmarto nishitiM vedyAnaT |vishvaM sa deva prati vAramagne dhatte dhAnyaM patyate vasavyaiH || 6.13.4
tA nR^ibhya A saushravasA suvIrAgne sUno sahasaH puShyase dhAH |kR^iNoShi yachChavasA bhUri pashvo vayo vR^ikAyAraye jasuraye || 6.13.5
vadmA sUno sahaso no vihAyA agne tokaM tanayaM vAji no dAH |vishvAbhirgIrbhirabhi pUrtimashyAM madema shatahimAH suvIrAH || 6.13.6

agnA yo martyo duvo dhiyaM jujoSha dhItibhiH |bhasannu Sha pra pUrvya iShaM vurItAvase || 6.14.1
agniriddhi prachetA agnirvedhastama R^iShiH |agniM hotAramILate yaj~neShu manuSho vishaH || 6.14.2
nAnA hyagne.avase spardhante rAyo aryaH |tUrvanto dasyumAyavo vrataiH sIkShanto avratam || 6.14.3
agnirapsAmR^itIShahaM vIraM dadAti satpatim |yasya trasanti shavasaH saMchakShi shatravo bhiyA || 6.14.4
agnirhi vidmanA nido devo martamuruShyati |sahAvA yasyAvR^ito rayirvAjeShvavR^itaH || 6.14.5
achChA no mitramaho deva devAnagne vochaH sumatiM rodasyoH |vIhi svastiM sukShitiM divo nR^IndviSho aMhAMsi duritA tarema tA tarema tavAvasA tarema || 6.14.6

imamU Shu vo atithimuSharbudhaM vishvAsAM vishAM patimR^i~njase girA |vetIddivo januShA kachchidA shuchirjyokchidatti garbho yadachyutam || 6.15.1
mitraM na yaM sudhitaM bhR^igavo dadhurvanaspatAvIDyamUrdhvashochiSham |sa tvaM suprIto vItahavye adbhuta prashastibhirmahayase divedive || 6.15.2
sa tvaM dakShasyAvR^iko vR^idho bhUraryaH parasyAntarasya taruShaH |rAyaH sUno sahaso martyeShvA ChardiryachCha vItahavyAya sapratho bharadvAjAya saprathaH || 6.15.3
dyutAnaM vo atithiM svarNaramagniM hotAraM manuShaH svadhvaram |vipraM na dyukShavachasaM suvR^iktibhirhavyavAhamaratiM devamR^i~njase || 6.15.4
pAvakayA yashchitayantyA kR^ipA kShAmanrurucha uShaso na bhAnunA |tUrvanna yAmannetashasya nU raNa A yo ghR^iNe na tatR^iShANo ajaraH || 6.15.5
agnimagniM vaH samidhA duvasyata priyampriyaM vo atithiM gR^iNIShaNi |upa vo gIrbhiramR^itaM vivAsata devo deveShu vanate hi vAryaM devo deveShu vanate hi no duvaH || 6.15.6
samiddhamagniM samidhA girA gR^iNe shuchiM pAvakaM puro adhvare dhruvam |vipraM hotAraM puruvAramadruhaM kaviM sumnairImahe jAtavedasam || 6.15.7
tvAM dUtamagne amR^itaM yugeyuge havyavAhaM dadhire pAyumIDyam |devAsashcha martAsashcha jAgR^iviM vibhuM vishpatiM namasA ni Shedire || 6.15.8
vibhUShannagna ubhayA.N anu vratA dUto devAnAM rajasI samIyase |yatte dhItiM sumatimAvR^iNImahe.adha smA nastrivarUthaH shivo bhava || 6.15.9
taM supratIkaM sudR^ishaM sva~nchamavidvAMso viduShTaraM sapema |sa yakShadvishvA vayunAni vidvAnpra havyamagniramR^iteShu vochat || 6.15.10
tamagne pAsyuta taM piparShi yasta AnaT kavaye shUra dhItim |yaj~nasya vA nishitiM voditiM vA tamitpR^iNakShi shavasota rAyA || 6.15.11
tvamagne vanuShyato ni pAhi tvamu naH sahasAvannavadyAt |saM tvA dhvasmanvadabhyetu pAthaH saM rayiH spR^ihayAyyaH sahasrI || 6.15.12
agnirhotA gR^ihapatiH sa rAjA vishvA veda janimA jAtavedAH |devAnAmuta yo martyAnAM yajiShThaH sa pra yajatAmR^itAvA || 6.15.13
agne yadadya visho adhvarasya hotaH pAvakashoche veShTvaM hi yajvA |R^itA yajAsi mahinA vi yadbhUrhavyA vaha yaviShTha yA te adya || 6.15.14
abhi prayAMsi sudhitAni hi khyo ni tvA dadhIta rodasI yajadhyai |avA no maghavanvAjasAtAvagne vishvAni duritA tarema tA tarema tavAvasA tarema || 6.15.15
agne vishvebhiH svanIka devairUrNAvantaM prathamaH sIda yonim |kulAyinaM ghR^itavantaM savitre yaj~naM naya yajamAnAya sAdhu || 6.15.16
imamu tyamatharvavadagniM manthanti vedhasaH |yama~NkUyantamAnayannamUraM shyAvyAbhyaH || 6.15.17
janiShvA devavItaye sarvatAtA svastaye |A devAnvakShyamR^itA.N R^itAvR^idho yaj~naM deveShu pispR^ishaH || 6.15.18
vayamu tvA gR^ihapate janAnAmagne akarma samidhA bR^ihantam |asthUri no gArhapatyAni santu tigmena nastejasA saM shishAdhi || 6.15.19

tvamagne yaj~nAnAM hotA vishveShAM hitaH |devebhirmAnuShe jane || 6.16.1
sa no mandrAbhiradhvare jihvAbhiryajA mahaH |A devAnvakShi yakShi cha || 6.16.2
vetthA hi vedho adhvanaH pathashcha devA~njasA |agne yaj~neShu sukrato || 6.16.3
tvAmILe adha dvitA bharato vAjibhiH shunam |Ije yaj~neShu yaj~niyam || 6.16.4
tvamimA vAryA puru divodAsAya sunvate |bharadvAjAya dAshuShe || 6.16.5
tvaM dUto amartya A vahA daivyaM janam |shR^iNvanviprasya suShTutim || 6.16.6
tvAmagne svAdhyo martAso devavItaye |yaj~neShu devamILate || 6.16.7
tava pra yakShi saMdR^ishamuta kratuM sudAnavaH |vishve juShanta kAminaH || 6.16.8
tvaM hotA manurhito vahnirAsA viduShTaraH |agne yakShi divo vishaH || 6.16.9
agna A yAhi vItaye gR^iNAno havyadAtaye |ni hotA satsi barhiShi || 6.16.10
taM tvA samidbhira~Ngiro ghR^itena vardhayAmasi |bR^ihachChochA yaviShThya || 6.16.11
sa naH pR^ithu shravAyyamachChA deva vivAsasi |bR^ihadagne suvIryam || 6.16.12
tvAmagne puShkarAdadhyatharvA niramanthata |mUrdhno vishvasya vAghataH || 6.16.13
tamu tvA dadhya~N~NR^iShiH putra Idhe atharvaNaH |vR^itrahaNaM puraMdaram || 6.16.14
tamu tvA pAthyo vR^iShA samIdhe dasyuhantamam |dhanaMjayaM raNeraNe || 6.16.15
ehyU Shu bravANi te.agna itthetarA giraH |ebhirvardhAsa indubhiH || 6.16.16
yatra kva cha te mano dakShaM dadhasa uttaram |tatrA sadaH kR^iNavase || 6.16.17
nahi te pUrtamakShipadbhuvannemAnAM vaso |athA duvo vanavase || 6.16.18
AgniragAmi bhArato vR^itrahA puruchetanaH |divodAsasya satpatiH || 6.16.19
sa hi vishvAti pArthivA rayiM dAshanmahitvanA |vanvannavAto astR^itaH || 6.16.20
sa pratnavannavIyasAgne dyumnena saMyatA |bR^ihattatantha bhAnunA || 6.16.21
pra vaH sakhAyo agnaye stomaM yaj~naM cha dhR^iShNuyA |archa gAya cha vedhase || 6.16.22
sa hi yo mAnuShA yugA sIdaddhotA kavikratuH |dUtashcha havyavAhanaH || 6.16.23
tA rAjAnA shuchivratAdityAnmArutaM gaNam |vaso yakShIha rodasI || 6.16.24
vasvI te agne saMdR^iShTiriShayate martyAya |Urjo napAdamR^itasya || 6.16.25
kratvA dA astu shreShTho.adya tvA vanvansurekNAH |marta AnAsha suvR^iktim || 6.16.26
te te agne tvotA iShayanto vishvamAyuH |taranto aryo arAtIrvanvanto aryo arAtIH || 6.16.27
agnistigmena shochiShA yAsadvishvaM nyatriNam |agnirno vanate rayim || 6.16.28
suvIraM rayimA bhara jAtavedo vicharShaNe |jahi rakShAMsi sukrato || 6.16.29
tvaM naH pAhyaMhaso jAtavedo aghAyataH |rakShA No brahmaNaskave || 6.16.30
yo no agne dureva A marto vadhAya dAshati |tasmAnnaH pAhyaMhasaH || 6.16.31
tvaM taM deva jihvayA pari bAdhasva duShkR^itam |marto yo no jighAMsati || 6.16.32
bharadvAjAya saprathaH sharma yachCha sahantya |agne vareNyaM vasu || 6.16.33
agnirvR^itrANi ja~NghanaddraviNasyurvipanyayA |samiddhaH shukra AhutaH || 6.16.34
garbhe mAtuH pituShpitA vididyutAno akShare |sIdannR^itasya yonimA || 6.16.35
brahma prajAvadA bhara jAtavedo vicharShaNe |agne yaddIdayaddivi || 6.16.36
upa tvA raNvasaMdR^ishaM prayasvantaH sahaskR^ita |agne sasR^ijmahe giraH || 6.16.37
upa chChAyAmiva ghR^iNeraganma sharma te vayam |agne hiraNyasaMdR^ishaH || 6.16.38
ya ugra iva sharyahA tigmashR^i~Ngo na vaMsagaH |agne puro rurojitha || 6.16.39
A yaM haste na khAdinaM shishuM jAtaM na bibhrati |vishAmagniM svadhvaram || 6.16.40
pra devaM devavItaye bharatA vasuvittamam |A sve yonau ni ShIdatu || 6.16.41
A jAtaM jAtavedasi priyaM shishItAtithim |syona A gR^ihapatim || 6.16.42
agne yukShvA hi ye tavAshvAso deva sAdhavaH |araM vahanti manyave || 6.16.43
achChA no yAhyA vahAbhi prayAMsi vItaye |A devAnsomapItaye || 6.16.44
udagne bhArata dyumadajasreNa davidyutat |shochA vi bhAhyajara || 6.16.45
vItI yo devaM marto duvasyedagnimILItAdhvare haviShmAn |hotAraM satyayajaM rodasyoruttAnahasto namasA vivAset || 6.16.46
A te agna R^ichA havirhR^idA taShTaM bharAmasi |te te bhavantUkShaNa R^iShabhAso vashA uta || 6.16.47
agniM devAso agriyamindhate vR^itrahantamam |yenA vasUnyAbhR^itA tR^iLhA rakShAMsi vAjinA || 6.16.48

pibA somamabhi yamugra tarda UrvaM gavyaM mahi gR^iNAna indra |vi yo dhR^iShNo vadhiSho vajrahasta vishvA vR^itramamitriyA shavobhiH || 6.17.1
sa IM pAhi ya R^ijIShI tarutro yaH shipravAnvR^iShabho yo matInAm |yo gotrabhidvajrabhR^idyo hariShThAH sa indra chitrA.N abhi tR^indhi vAjAn || 6.17.2
evA pAhi pratnathA mandatu tvA shrudhi brahma vAvR^idhasvota gIrbhiH |AviH sUryaM kR^iNuhi pIpihISho jahi shatrU.Nrabhi gA indra tR^indhi || 6.17.3
te tvA madA bR^ihadindra svadhAva ime pItA ukShayanta dyumantam |mahAmanUnaM tavasaM vibhUtiM matsarAso jarhR^iShanta prasAham || 6.17.4
yebhiH sUryamuShasaM mandasAno.avAsayo.apa dR^iLhAni dardrat |mahAmadriM pari gA indra santaM nutthA achyutaM sadasaspari svAt || 6.17.5
tava kratvA tava taddaMsanAbhirAmAsu pakvaM shachyA ni dIdhaH |aurNordura usriyAbhyo vi dR^iLhodUrvAdgA asR^ijo a~NgirasvAn || 6.17.6
paprAtha kShAM mahi daMso vyurvImupa dyAmR^iShvo bR^ihadindra stabhAyaH |adhArayo rodasI devaputre pratne mAtarA yahvI R^itasya || 6.17.7
adha tvA vishve pura indra devA ekaM tavasaM dadhire bharAya |adevo yadabhyauhiShTa devAnsvarShAtA vR^iNata indramatra || 6.17.8
adha dyaushchitte apa sA nu vajrAddvitAnamadbhiyasA svasya manyoH |ahiM yadindro abhyohasAnaM ni chidvishvAyuH shayathe jaghAna || 6.17.9
adha tvaShTA te maha ugra vajraM sahasrabhR^iShTiM vavR^itachChatAshrim |nikAmamaramaNasaM yena navantamahiM saM piNagR^ijIShin || 6.17.10
vardhAnyaM vishve marutaH sajoShAH pachachChataM mahiShA.N indra tubhyam |pUShA viShNustrINi sarAMsi dhAvanvR^itrahaNaM madiramaMshumasmai || 6.17.11
A kShodo mahi vR^itaM nadInAM pariShThitamasR^ija UrmimapAm |tAsAmanu pravata indra panthAM prArdayo nIchIrapasaH samudram || 6.17.12
evA tA vishvA chakR^ivAMsamindraM mahAmugramajuryaM sahodAm |suvIraM tvA svAyudhaM suvajramA brahma navyamavase vavR^ityAt || 6.17.13
sa no vAjAya shravasa iShe cha rAye dhehi dyumata indra viprAn |bharadvAje nR^ivata indra sUrIndivi cha smaidhi pArye na indra || 6.17.14
ayA vAjaM devahitaM sanema madema shatahimAH suvIrAH || 6.17.15

tamu ShTuhi yo abhibhUtyojA vanvannavAtaH puruhUta indraH |aShALhamugraM sahamAnamAbhirgIrbhirvardha vR^iShabhaM charShaNInAm || 6.18.1
sa yudhmaH satvA khajakR^itsamadvA tuvimrakSho nadanumA.N R^ijIShI |bR^ihadreNushchyavano mAnuShINAmekaH kR^iShTInAmabhavatsahAvA || 6.18.2
tvaM ha nu tyadadamAyo dasyU.NrekaH kR^iShTIravanorAryAya |asti svinnu vIryaM tatta indra na svidasti tadR^ituthA vi vochaH || 6.18.3
sadiddhi te tuvijAtasya manye sahaH sahiShTha turatasturasya |ugramugrasya tavasastavIyo.aradhrasya radhraturo babhUva || 6.18.4
tannaH pratnaM sakhyamastu yuShme itthA vadadbhirvalama~NgirobhiH |hannachyutachyuddasmeShayantamR^iNoH puro vi duro asya vishvAH || 6.18.5
sa hi dhIbhirhavyo astyugra IshAnakR^inmahati vR^itratUrye |sa tokasAtA tanaye sa vajrI vitantasAyyo abhavatsamatsu || 6.18.6
sa majmanA janima mAnuShANAmamartyena nAmnAti pra sarsre |sa dyumnena sa shavasota rAyA sa vIryeNa nR^itamaH samokAH || 6.18.7
sa yo na muhe na mithU jano bhUtsumantunAmA chumuriM dhuniM cha |vR^iNakpipruM shambaraM shuShNamindraH purAM chyautnAya shayathAya nU chit || 6.18.8
udAvatA tvakShasA panyasA cha vR^itrahatyAya rathamindra tiShTha |dhiShva vajraM hasta A dakShiNatrAbhi pra manda purudatra mAyAH || 6.18.9
agnirna shuShkaM vanamindra hetI rakSho ni dhakShyashanirna bhImA |gambhIraya R^iShvayA yo rurojAdhvAnayadduritA dambhayachcha || 6.18.10
A sahasraM pathibhirindra rAyA tuvidyumna tuvivAjebhirarvAk |yAhi sUno sahaso yasya nU chidadeva Ishe puruhUta yotoH || 6.18.11
pra tuvidyumnasya sthavirasya ghR^iShverdivo rarapshe mahimA pR^ithivyAH |nAsya shatrurna pratimAnamasti na pratiShThiH purumAyasya sahyoH || 6.18.12
pra tatte adyA karaNaM kR^itaM bhUtkutsaM yadAyumatithigvamasmai |purU sahasrA ni shishA abhi kShAmuttUrvayANaM dhR^iShatA ninetha || 6.18.13
anu tvAhighne adha deva devA madanvishve kavitamaM kavInAm |karo yatra varivo bAdhitAya dive janAya tanve gR^iNAnaH || 6.18.14
anu dyAvApR^ithivI tatta ojo.amartyA jihata indra devAH |kR^iShvA kR^itno akR^itaM yatte astyukthaM navIyo janayasva yaj~naiH || 6.18.15

mahA.N indro nR^ivadA charShaNiprA uta dvibarhA aminaH sahobhiH |asmadryagvAvR^idhe vIryAyoruH pR^ithuH sukR^itaH kartR^ibhirbhUt || 6.19.1
indrameva dhiShaNA sAtaye dhAdbR^ihantamR^iShvamajaraM yuvAnam |aShALhena shavasA shUshuvAMsaM sadyashchidyo vAvR^idhe asAmi || 6.19.2
pR^ithU karasnA bahulA gabhastI asmadryaksaM mimIhi shravAMsi |yUtheva pashvaH pashupA damUnA asmA.N indrAbhyA vavR^itsvAjau || 6.19.3
taM va indraM chatinamasya shAkairiha nUnaM vAjayanto huvema |yathA chitpUrve jaritAra AsuranedyA anavadyA ariShTAH || 6.19.4
dhR^itavrato dhanadAH somavR^iddhaH sa hi vAmasya vasunaH purukShuH |saM jagmire pathyA rAyo asminsamudre na sindhavo yAdamAnAH || 6.19.5
shaviShThaM na A bhara shUra shava ojiShThamojo abhibhUta ugram |vishvA dyumnA vR^iShNyA mAnuShANAmasmabhyaM dA harivo mAdayadhyai || 6.19.6
yaste madaH pR^itanAShALamR^idhra indra taM na A bhara shUshuvAMsam |yena tokasya tanayasya sAtau maMsImahi jigIvAMsastvotAH || 6.19.7
A no bhara vR^iShaNaM shuShmamindra dhanaspR^itaM shUshuvAMsaM sudakSham |yena vaMsAma pR^itanAsu shatrUntavotibhiruta jAmI.NrajAmIn || 6.19.8
A te shuShmo vR^iShabha etu pashchAdottarAdadharAdA purastAt |A vishvato abhi sametvarvA~Nindra dyumnaM svarvaddhehyasme || 6.19.9
nR^ivatta indra nR^itamAbhirUtI vaMsImahi vAmaM shromatebhiH |IkShe hi vasva ubhayasya rAjandhA ratnaM mahi sthUraM bR^ihantam || 6.19.10
marutvantaM vR^iShabhaM vAvR^idhAnamakavAriM divyaM shAsamindram |vishvAsAhamavase nUtanAyograM sahodAmiha taM huvema || 6.19.11
janaM vajrinmahi chinmanyamAnamebhyo nR^ibhyo randhayA yeShvasmi |adhA hi tvA pR^ithivyAM shUrasAtau havAmahe tanaye goShvapsu || 6.19.12
vayaM ta ebhiH puruhUta sakhyaiH shatroHshatroruttara itsyAma |ghnanto vR^itrANyubhayAni shUra rAyA madema bR^ihatA tvotAH || 6.19.13

dyaurna ya indrAbhi bhUmAryastasthau rayiH shavasA pR^itsu janAn |taM naH sahasrabharamurvarAsAM daddhi sUno sahaso vR^itraturam || 6.20.1
divo na tubhyamanvindra satrAsuryaM devebhirdhAyi vishvam |ahiM yadvR^itramapo vavrivAMsaM hannR^ijIShinviShNunA sachAnaH || 6.20.2
tUrvannojIyAntavasastavIyAnkR^itabrahmendro vR^iddhamahAH |rAjAbhavanmadhunaH somyasya vishvAsAM yatpurAM dartnumAvat || 6.20.3
shatairapadranpaNaya indrAtra dashoNaye kavaye.arkasAtau |vadhaiH shuShNasyAshuShasya mAyAH pitvo nArirechItkiM chana pra || 6.20.4
maho druho apa vishvAyu dhAyi vajrasya yatpatane pAdi shuShNaH |uru Sha sarathaM sArathaye karindraH kutsAya sUryasya sAtau || 6.20.5
pra shyeno na madiramaMshumasmai shiro dAsasya namuchermathAyan |prAvannamIM sApyaM sasantaM pR^iNagrAyA samiShA saM svasti || 6.20.6
vi piprorahimAyasya dR^iLhAH puro vajri~nChavasA na dardaH |sudAmantadrekNo apramR^iShyamR^ijishvane dAtraM dAshuShe dAH || 6.20.7
sa vetasuM dashamAyaM dashoNiM tUtujimindraH svabhiShTisumnaH |A tugraM shashvadibhaM dyotanAya mAturna sImupa sR^ijA iyadhyai || 6.20.8
sa IM spR^idho vanate apratIto bibhradvajraM vR^itrahaNaM gabhastau |tiShThaddharI adhyasteva garte vachoyujA vahata indramR^iShvam || 6.20.9
sanema te.avasA navya indra pra pUravaH stavanta enA yaj~naiH |sapta yatpuraH sharma shAradIrdarddhandAsIH purukutsAya shikShan || 6.20.10
tvaM vR^idha indra pUrvyo bhUrvarivasyannushane kAvyAya |parA navavAstvamanudeyaM mahe pitre dadAtha svaM napAtam || 6.20.11
tvaM dhunirindra dhunimatIrR^iNorapaH sIrA na sravantIH |pra yatsamudramati shUra parShi pArayA turvashaM yaduM svasti || 6.20.12
tava ha tyadindra vishvamAjau sasto dhunIchumurI yA ha siShvap |dIdayadittubhyaM somebhiH sunvandabhItiridhmabhR^itiH pakthyarkaiH || 6.20.13

imA u tvA purutamasya kArorhavyaM vIra havyA havante |dhiyo ratheShThAmajaraM navIyo rayirvibhUtirIyate vachasyA || 6.21.1
tamu stuSha indraM yo vidAno girvAhasaM gIrbhiryaj~navR^iddham |yasya divamati mahnA pR^ithivyAH purumAyasya ririche mahitvam || 6.21.2
sa ittamo.avayunaM tatanvatsUryeNa vayunavachchakAra |kadA te martA amR^itasya dhAmeyakShanto na minanti svadhAvaH || 6.21.3
yastA chakAra sa kuha svidindraH kamA janaM charati kAsu vikShu |kaste yaj~no manase shaM varAya ko arka indra katamaH sa hotA || 6.21.4
idA hi te veviShataH purAjAH pratnAsa AsuH purukR^itsakhAyaH |ye madhyamAsa uta nUtanAsa utAvamasya puruhUta bodhi || 6.21.5
taM pR^ichChanto.avarAsaH parANi pratnA ta indra shrutyAnu yemuH |archAmasi vIra brahmavAho yAdeva vidma tAttvA mahAntam || 6.21.6
abhi tvA pAjo rakShaso vi tasthe mahi jaj~nAnamabhi tatsu tiShTha |tava pratnena yujyena sakhyA vajreNa dhR^iShNo apa tA nudasva || 6.21.7
sa tu shrudhIndra nUtanasya brahmaNyato vIra kArudhAyaH |tvaM hyApiH pradivi pitR^INAM shashvadbabhUtha suhava eShTau || 6.21.8
protaye varuNaM mitramindraM marutaH kR^iShvAvase no adya |pra pUShaNaM viShNumagniM puraMdhiM savitAramoShadhIH parvatA.Nshcha || 6.21.9
ima u tvA purushAka prayajyo jaritAro abhyarchantyarkaiH |shrudhI havamA huvato huvAno na tvAvA.N anyo amR^ita tvadasti || 6.21.10
nU ma A vAchamupa yAhi vidvAnvishvebhiH sUno sahaso yajatraiH |ye agnijihvA R^itasApa Asurye manuM chakruruparaM dasAya || 6.21.11
sa no bodhi pura/etA sugeShUta durgeShu pathikR^idvidAnaH |ye ashramAsa uravo vahiShThAstebhirna indrAbhi vakShi vAjam || 6.21.12

ya eka iddhavyashcharShaNInAmindraM taM gIrbhirabhyarcha AbhiH |yaH patyate vR^iShabho vR^iShNyAvAnsatyaH satvA purumAyaH sahasvAn || 6.22.1
tamu naH pUrve pitaro navagvAH sapta viprAso abhi vAjayantaH |nakShaddAbhaM taturiM parvateShThAmadroghavAchaM matibhiH shaviShTham || 6.22.2
tamImaha indramasya rAyaH puruvIrasya nR^ivataH purukShoH |yo askR^idhoyurajaraH svarvAntamA bhara harivo mAdayadhyai || 6.22.3
tanno vi vocho yadi te purA chijjaritAra AnashuH sumnamindra |kaste bhAgaH kiM vayo dudhra khidvaH puruhUta purUvaso.asuraghnaH || 6.22.4
taM pR^ichChantI vajrahastaM ratheShThAmindraM vepI vakvarI yasya nU gIH |tuvigrAbhaM tuvikUrmiM rabhodAM gAtumiShe nakShate tumramachCha || 6.22.5
ayA ha tyaM mAyayA vAvR^idhAnaM manojuvA svatavaH parvatena |achyutA chidvILitA svojo rujo vi dR^iLhA dhR^iShatA virapshin || 6.22.6
taM vo dhiyA navyasyA shaviShThaM pratnaM pratnavatparitaMsayadhyai |sa no vakShadanimAnaH suvahmendro vishvAnyati durgahANi || 6.22.7
A janAya druhvaNe pArthivAni divyAni dIpayo.antarikShA |tapA vR^iShanvishvataH shochiShA tAnbrahmadviShe shochaya kShAmapashcha || 6.22.8
bhuvo janasya divyasya rAjA pArthivasya jagatastveShasaMdR^ik |dhiShva vajraM dakShiNa indra haste vishvA ajurya dayase vi mAyAH || 6.22.9
A saMyatamindra NaH svastiM shatrutUryAya bR^ihatImamR^idhrAm |yayA dAsAnyAryANi vR^itrA karo vajrinsutukA nAhuShANi || 6.22.10
sa no niyudbhiH puruhUta vedho vishvavArAbhirA gahi prayajyo |na yA adevo varate na deva AbhiryAhi tUyamA madryadrik || 6.22.11

suta ittvaM nimishla indra some stome brahmaNi shasyamAna ukthe |yadvA yuktAbhyAM maghavanharibhyAM bibhradvajraM bAhvorindra yAsi || 6.23.1
yadvA divi pArye suShvimindra vR^itrahatye.avasi shUrasAtau |yadvA dakShasya bibhyuSho abibhyadarandhayaH shardhata indra dasyUn || 6.23.2
pAtA sutamindro astu somaM praNenIrugro jaritAramUtI |kartA vIrAya suShvaya u lokaM dAtA vasu stuvate kIraye chit || 6.23.3
ganteyAnti savanA haribhyAM babhrirvajraM papiH somaM dadirgAH |kartA vIraM naryaM sarvavIraM shrotA havaM gR^iNataH stomavAhAH || 6.23.4
asmai vayaM yadvAvAna tadviviShma indrAya yo naH pradivo apaskaH |sute some stumasi shaMsadukthendrAya brahma vardhanaM yathAsat || 6.23.5
brahmANi hi chakR^iShe vardhanAni tAvatta indra matibhirviviShmaH |sute some sutapAH shaMtamAni rANDyA kriyAsma vakShaNAni yaj~naiH || 6.23.6
sa no bodhi puroLAshaM rarANaH pibA tu somaM goR^ijIkamindra |edaM barhiryajamAnasya sIdoruM kR^idhi tvAyata u lokam || 6.23.7
sa mandasvA hyanu joShamugra pra tvA yaj~nAsa ime ashnuvantu |preme havAsaH puruhUtamasme A tveyaM dhIravasa indra yamyAH || 6.23.8
taM vaH sakhAyaH saM yathA suteShu somebhirIM pR^iNatA bhojamindram |kuvittasmA asati no bharAya na suShvimindro.avase mR^idhAti || 6.23.9
evedindraH sute astAvi some bharadvAjeShu kShayadinmaghonaH |asadyathA jaritra uta sUririndro rAyo vishvavArasya dAtA || 6.23.10

vR^iShA mada indre shloka ukthA sachA someShu sutapA R^ijIShI |archatryo maghavA nR^ibhya ukthairdyukSho rAjA girAmakShitotiH || 6.24.1
taturirvIro naryo vichetAH shrotA havaM gR^iNata urvyUtiH |vasuH shaMso narAM kArudhAyA vAjI stuto vidathe dAti vAjam || 6.24.2
akSho na chakryoH shUra bR^ihanpra te mahnA ririche rodasyoH |vR^ikShasya nu te puruhUta vayA vyUtayo ruruhurindra pUrvIH || 6.24.3
shachIvataste purushAka shAkA gavAmiva srutayaH saMcharaNIH |vatsAnAM na tantayasta indra dAmanvanto adAmAnaH sudAman || 6.24.4
anyadadya karvaramanyadu shvo.asachcha sanmuhurAchakririndraH |mitro no atra varuNashcha pUShAryo vashasya paryetAsti || 6.24.5
vi tvadApo na parvatasya pR^iShThAdukthebhirindrAnayanta yaj~naiH |taM tvAbhiH suShTutibhirvAjayanta AjiM na jagmurgirvAho ashvAH || 6.24.6
na yaM jaranti sharado na mAsA na dyAva indramavakarshayanti |vR^iddhasya chidvardhatAmasya tanUH stomebhirukthaishcha shasyamAnA || 6.24.7
na vILave namate na sthirAya na shardhate dasyujUtAya stavAn |ajrA indrasya girayashchidR^iShvA gambhIre chidbhavati gAdhamasmai || 6.24.8
gambhIreNa na uruNAmatrinpreSho yandhi sutapAvanvAjAn |sthA U Shu Urdhva UtI ariShaNyannaktorvyuShTau paritakmyAyAm || 6.24.9
sachasva nAyamavase abhIka ito vA tamindra pAhi riShaH |amA chainamaraNye pAhi riSho madema shatahimAH suvIrAH || 6.24.10

yA ta UtiravamA yA paramA yA madhyamendra shuShminnasti |tAbhirU Shu vR^itrahatye.avIrna ebhishcha vAjairmahAnna ugra || 6.25.1
AbhiH spR^idho mithatIrariShaNyannamitrasya vyathayA manyumindra |AbhirvishvA abhiyujo viShUchIrAryAya visho.ava tArIrdAsIH || 6.25.2
indra jAmaya uta ye.ajAmayo.arvAchInAso vanuSho yuyujre |tvameShAM vithurA shavAMsi jahi vR^iShNyAni kR^iNuhI parAchaH || 6.25.3
shUro vA shUraM vanate sharIraistanUruchA taruShi yatkR^iNvaite |toke vA goShu tanaye yadapsu vi krandasI urvarAsu bravaite || 6.25.4
nahi tvA shUro na turo na dhR^iShNurna tvA yodho manyamAno yuyodha |indra nakiShTvA pratyastyeShAM vishvA jAtAnyabhyasi tAni || 6.25.5
sa patyata ubhayornR^imNamayoryadI vedhasaH samithe havante |vR^itre vA maho nR^ivati kShaye vA vyachasvantA yadi vitantasaite || 6.25.6
adha smA te charShaNayo yadejAnindra trAtota bhavA varUtA |asmAkAso ye nR^itamAso arya indra sUrayo dadhire puro naH || 6.25.7
anu te dAyi maha indriyAya satrA te vishvamanu vR^itrahatye |anu kShatramanu saho yajatrendra devebhiranu te nR^iShahye || 6.25.8
evA naH spR^idhaH samajA samatsvindra rArandhi mithatIradevIH |vidyAma vastoravasA gR^iNanto bharadvAjA uta ta indra nUnam || 6.25.9

shrudhI na indra hvayAmasi tvA maho vAjasya sAtau vAvR^iShANAH |saM yadvisho.ayanta shUrasAtA ugraM no.avaH pArye ahandAH || 6.26.1
tvAM vAjI havate vAjineyo maho vAjasya gadhyasya sAtau |tvAM vR^itreShvindra satpatiM tarutraM tvAM chaShTe muShTihA goShu yudhyan || 6.26.2
tvaM kaviM chodayo.arkasAtau tvaM kutsAya shuShNaM dAshuShe vark |tvaM shiro amarmaNaH parAhannatithigvAya shaMsyaM kariShyan || 6.26.3
tvaM rathaM pra bharo yodhamR^iShvamAvo yudhyantaM vR^iShabhaM dashadyum |tvaM tugraM vetasave sachAhantvaM tujiM gR^iNantamindra tUtoH || 6.26.4
tvaM tadukthamindra barhaNA kaH pra yachChatA sahasrA shUra darShi |ava girerdAsaM shambaraM hanprAvo divodAsaM chitrAbhirUtI || 6.26.5
tvaM shraddhAbhirmandasAnaH somairdabhItaye chumurimindra siShvap |tvaM rajiM piThInase dashasyanShaShTiM sahasrA shachyA sachAhan || 6.26.6
ahaM chana tatsUribhirAnashyAM tava jyAya indra sumnamojaH |tvayA yatstavante sadhavIra vIrAstrivarUthena nahuShA shaviShTha || 6.26.7
vayaM te asyAmindra dyumnahUtau sakhAyaH syAma mahina preShThAH |prAtardaniH kShatrashrIrastu shreShTho ghane vR^itrANAM sanaye dhanAnAm || 6.26.8

kimasya made kimvasya pItAvindraH kimasya sakhye chakAra |raNA vA ye niShadi kiM te asya purA vividre kimu nUtanAsaH || 6.27.1
sadasya made sadvasya pItAvindraH sadasya sakhye chakAra |raNA vA ye niShadi satte asya purA vividre sadu nUtanAsaH || 6.27.2
nahi nu te mahimanaH samasya na maghavanmaghavattvasya vidma |na rAdhasorAdhaso nUtanasyendra nakirdadR^isha indriyaM te || 6.27.3
etattyatta indriyamacheti yenAvadhIrvarashikhasya sheShaH |vajrasya yatte nihatasya shuShmAtsvanAchchidindra paramo dadAra || 6.27.4
vadhIdindro varashikhasya sheSho.abhyAvartine chAyamAnAya shikShan |vR^ichIvato yaddhariyUpIyAyAM hanpUrve ardhe bhiyasAparo dart || 6.27.5
triMshachChataM varmiNa indra sAkaM yavyAvatyAM puruhUta shravasyA |vR^ichIvantaH sharave patyamAnAH pAtrA bhindAnA nyarthAnyAyan || 6.27.6
yasya gAvAvaruShA sUyavasyU antarU Shu charato rerihANA |sa sR^i~njayAya turvashaM parAdAdvR^ichIvato daivavAtAya shikShan || 6.27.7
dvayA.N agne rathino viMshatiM gA vadhUmato maghavA mahyaM samrAT |abhyAvartI chAyamAno dadAti dUNAsheyaM dakShiNA pArthavAnAm || 6.27.8

A gAvo agmannuta bhadramakransIdantu goShThe raNayantvasme |prajAvatIH pururUpA iha syurindrAya pUrvIruShaso duhAnAH || 6.28.1
indro yajvane pR^iNate cha shikShatyupeddadAti na svaM muShAyati |bhUyobhUyo rayimidasya vardhayannabhinne khilye ni dadhAti devayum || 6.28.2
na tA nashanti na dabhAti taskaro nAsAmAmitro vyathirA dadharShati |devA.Nshcha yAbhiryajate dadAti cha jyogittAbhiH sachate gopatiH saha || 6.28.3
na tA arvA reNukakATo ashnute na saMskR^itatramupa yanti tA abhi |urugAyamabhayaM tasya tA anu gAvo martasya vi charanti yajvanaH || 6.28.4
gAvo bhago gAva indro me achChAngAvaH somasya prathamasya bhakShaH |imA yA gAvaH sa janAsa indra ichChAmIddhR^idA manasA chidindram || 6.28.5
yUyaM gAvo medayathA kR^ishaM chidashrIraM chitkR^iNuthA supratIkam |bhadraM gR^ihaM kR^iNutha bhadravAcho bR^ihadvo vaya uchyate sabhAsu || 6.28.6
prajAvatIH sUyavasaM rishantIH shuddhA apaH suprapANe pibantIH |mA vaH stena Ishata mAghashaMsaH pari vo hetI rudrasya vR^ijyAH || 6.28.7
upedamupaparchanamAsu goShUpa pR^ichyatAm |upa R^iShabhasya retasyupendra tava vIrye || 6.28.8

indraM vo naraH sakhyAya sepurmaho yantaH sumataye chakAnAH |maho hi dAtA vajrahasto asti mahAmu raNvamavase yajadhvam || 6.29.1
A yasminhaste naryA mimikShurA rathe hiraNyaye ratheShThAH |A rashmayo gabhastyoH sthUrayorAdhvannashvAso vR^iShaNo yujAnAH || 6.29.2
shriye te pAdA duva A mimikShurdhR^iShNurvajrI shavasA dakShiNAvAn |vasAno atkaM surabhiM dR^ishe kaM svarNa nR^itaviShiro babhUtha || 6.29.3
sa soma AmishlatamaH suto bhUdyasminpaktiH pachyate santi dhAnAH |indraM naraH stuvanto brahmakArA ukthA shaMsanto devavAtatamAH || 6.29.4
na te antaH shavaso dhAyyasya vi tu bAbadhe rodasI mahitvA |A tA sUriH pR^iNati tUtujAno yUthevApsu samIjamAna UtI || 6.29.5
evedindraH suhava R^iShvo astUtI anUtI hirishipraH satvA |evA hi jAto asamAtyojAH purU cha vR^itrA hanati ni dasyUn || 6.29.6

bhUya idvAvR^idhe vIryAya.N eko ajuryo dayate vasUni |pra ririche diva indraH pR^ithivyA ardhamidasya prati rodasI ubhe || 6.30.1
adhA manye bR^ihadasuryamasya yAni dAdhAra nakirA minAti |divedive sUryo darshato bhUdvi sadmAnyurviyA sukraturdhAt || 6.30.2
adyA chinnU chittadapo nadInAM yadAbhyo arado gAtumindra |ni parvatA admasado na sedustvayA dR^iLhAni sukrato rajAMsi || 6.30.3
satyamittanna tvAvA.N anyo astIndra devo na martyo jyAyAn |ahannahiM parishayAnamarNo.avAsR^ijo apo achChA samudram || 6.30.4
tvamapo vi duro viShUchIrindra dR^iLhamarujaH parvatasya |rAjAbhavo jagatashcharShaNInAM sAkaM sUryaM janayandyAmuShAsam || 6.30.5

abhUreko rayipate rayINAmA hastayoradhithA indra kR^iShTIH |vi toke apsu tanaye cha sUre.avochanta charShaNayo vivAchaH || 6.31.1
tvadbhiyendra pArthivAni vishvAchyutA chichchyAvayante rajAMsi |dyAvAkShAmA parvatAso vanAni vishvaM dR^iLhaM bhayate ajmannA te || 6.31.2
tvaM kutsenAbhi shuShNamindrAshuShaM yudhya kuyavaM gaviShTau |dasha prapitve adha sUryasya muShAyashchakramavive rapAMsi || 6.31.3
tvaM shatAnyava shambarasya puro jaghanthApratIni dasyoH |ashikSho yatra shachyA shachIvo divodAsAya sunvate sutakre bharadvAjAya gR^iNate vasUni || 6.31.4
sa satyasatvanmahate raNAya rathamA tiShTha tuvinR^imNa bhImam |yAhi prapathinnavasopa madrikpra cha shruta shrAvaya charShaNibhyaH || 6.31.5

apUrvyA purutamAnyasmai mahe vIrAya tavase turAya |virapshine vajriNe shaMtamAni vachAMsyAsA sthavirAya takSham || 6.32.1
sa mAtarA sUryeNA kavInAmavAsayadrujadadriM gR^iNAnaH |svAdhIbhirR^ikvabhirvAvashAna udusriyANAmasR^ijannidAnam || 6.32.2
sa vahnibhirR^ikvabhirgoShu shashvanmitaj~nubhiH purukR^itvA jigAya |puraH purohA sakhibhiH sakhIyandR^iLhA ruroja kavibhiH kaviH san || 6.32.3
sa nIvyAbhirjaritAramachChA maho vAjebhirmahadbhishcha shuShmaiH |puruvIrAbhirvR^iShabha kShitInAmA girvaNaH suvitAya pra yAhi || 6.32.4
sa sargeNa shavasA takto atyairapa indro dakShiNatasturAShAT |itthA sR^ijAnA anapAvR^idarthaM divedive viviShurapramR^iShyam || 6.32.5

ya ojiShTha indra taM su no dA mado vR^iShansvabhiShTirdAsvAn |sauvashvyaM yo vanavatsvashvo vR^itrA samatsu sAsahadamitrAn || 6.33.1
tvAM hIndrAvase vivAcho havante charShaNayaH shUrasAtau |tvaM viprebhirvi paNI.NrashAyastvota itsanitA vAjamarvA || 6.33.2
tvaM tA.N indrobhayA.N amitrAndAsA vR^itrANyAryA cha shUra |vadhIrvaneva sudhitebhiratkairA pR^itsu darShi nR^iNAM nR^itama || 6.33.3
sa tvaM na indrAkavAbhirUtI sakhA vishvAyuravitA vR^idhe bhUH |svarShAtA yaddhvayAmasi tvA yudhyanto nemadhitA pR^itsu shUra || 6.33.4
nUnaM na indrAparAya cha syA bhavA mR^iLIka uta no abhiShTau |itthA gR^iNanto mahinasya sharmandivi ShyAma pArye goShatamAH || 6.33.5

saM cha tve jagmurgira indra pUrvIrvi cha tvadyanti vibhvo manIShAH |purA nUnaM cha stutaya R^iShINAM paspR^idhra indre adhyukthArkA || 6.34.1
puruhUto yaH purugUrta R^ibhvA.N ekaH puruprashasto asti yaj~naiH |ratho na mahe shavase yujAno.asmAbhirindro anumAdyo bhUt || 6.34.2
na yaM hiMsanti dhItayo na vANIrindraM nakShantIdabhi vardhayantIH |yadi stotAraH shataM yatsahasraM gR^iNanti girvaNasaM shaM tadasmai || 6.34.3
asmA etaddivyarcheva mAsA mimikSha indre nyayAmi somaH |janaM na dhanvannabhi saM yadApaH satrA vAvR^idhurhavanAni yaj~naiH || 6.34.4
asmA etanmahyA~NgUShamasmA indrAya stotraM matibhiravAchi |asadyathA mahati vR^itratUrya indro vishvAyuravitA vR^idhashcha || 6.34.5

kadA bhuvanrathakShayANi brahma kadA stotre sahasrapoShyaM dAH |kadA stomaM vAsayo.asya rAyA kadA dhiyaH karasi vAjaratnAH || 6.35.1
karhi svittadindra yannR^ibhirnR^InvIrairvIrAnnILayAse jayAjIn |tridhAtu gA adhi jayAsi goShvindra dyumnaM svarvaddhehyasme || 6.35.2
karhi svittadindra yajjaritre vishvapsu brahma kR^iNavaH shaviShTha |kadA dhiyo na niyuto yuvAse kadA gomaghA havanAni gachChAH || 6.35.3
sa gomaghA jaritre ashvashchandrA vAjashravaso adhi dhehi pR^ikShaH |pIpihIShaH sudughAmindra dhenuM bharadvAjeShu surucho ruruchyAH || 6.35.4
tamA nUnaM vR^ijanamanyathA chichChUro yachChakra vi duro gR^iNIShe |mA niraraM shukradughasya dhenorA~NgirasAnbrahmaNA vipra jinva || 6.35.5

satrA madAsastava vishvajanyAH satrA rAyo.adha ye pArthivAsaH |satrA vAjAnAmabhavo vibhaktA yaddeveShu dhArayathA asuryam || 6.36.1
anu pra yeje jana ojo asya satrA dadhire anu vIryAya |syUmagR^ibhe dudhaye.arvate cha kratuM vR^i~njantyapi vR^itrahatye || 6.36.2
taM sadhrIchIrUtayo vR^iShNyAni pauMsyAni niyutaH sashchurindram |samudraM na sindhava ukthashuShmA uruvyachasaM gira A vishanti || 6.36.3
sa rAyaskhAmupa sR^ijA gR^iNAnaH purushchandrasya tvamindra vasvaH |patirbabhUthAsamo janAnAmeko vishvasya bhuvanasya rAjA || 6.36.4
sa tu shrudhi shrutyA yo duvoyurdyaurna bhUmAbhi rAyo aryaH |aso yathA naH shavasA chakAno yugeyuge vayasA chekitAnaH || 6.36.5

arvAgrathaM vishvavAraM ta ugrendra yuktAso harayo vahantu |kIrishchiddhi tvA havate svarvAnR^idhImahi sadhamAdaste adya || 6.37.1
pro droNe harayaH karmAgmanpunAnAsa R^ijyanto abhUvan |indro no asya pUrvyaH papIyAddyukSho madasya somyasya rAjA || 6.37.2
AsasrANAsaH shavasAnamachChendraM suchakre rathyAso ashvAH |abhi shrava R^ijyanto vaheyurnU chinnu vAyoramR^itaM vi dasyet || 6.37.3
variShTho asya dakShiNAmiyartIndro maghonAM tuvikUrmitamaH |yayA vajrivaH pariyAsyaMho maghA cha dhR^iShNo dayase vi sUrIn || 6.37.4
indro vAjasya sthavirasya dAtendro gIrbhirvardhatAM vR^iddhamahAH |indro vR^itraM haniShTho astu satvA tA sUriH pR^iNati tUtujAnaH || 6.37.5

apAdita udu nashchitratamo mahIM bharShaddyumatImindrahUtim |panyasIM dhItiM daivyasya yAma~njanasya rAtiM vanate sudAnuH || 6.38.1
dUrAchchidA vasato asya karNA ghoShAdindrasya tanyati bruvANaH |eyamenaM devahUtirvavR^ityAnmadryagindramiyamR^ichyamAnA || 6.38.2
taM vo dhiyA paramayA purAjAmajaramindramabhyanUShyarkaiH |brahmA cha giro dadhire samasminmahA.Nshcha stomo adhi vardhadindre || 6.38.3
vardhAdyaM yaj~na uta soma indraM vardhAdbrahma gira ukthA cha manma |vardhAhainamuShaso yAmannaktorvardhAnmAsAH sharado dyAva indram || 6.38.4
evA jaj~nAnaM sahase asAmi vAvR^idhAnaM rAdhase cha shrutAya |mahAmugramavase vipra nUnamA vivAsema vR^itratUryeShu || 6.38.5

mandrasya kaverdivyasya vahnervipramanmano vachanasya madhvaH |apA nastasya sachanasya deveSho yuvasva gR^iNate go/agrAH || 6.39.1
ayamushAnaH paryadrimusrA R^itadhItibhirR^itayugyujAnaH |rujadarugNaM vi valasya sAnuM paNI.Nrvachobhirabhi yodhadindraH || 6.39.2
ayaM dyotayadadyuto vyaktUndoShA vastoH sharada indurindra |imaM ketumadadhurnU chidahnAM shuchijanmana uShasashchakAra || 6.39.3
ayaM rochayadarucho ruchAno.ayaM vAsayadvyR^itena pUrvIH |ayamIyata R^itayugbhirashvaiH svarvidA nAbhinA charShaNiprAH || 6.39.4
nU gR^iNAno gR^iNate pratna rAjanniShaH pinva vasudeyAya pUrvIH |apa oShadhIraviShA vanAni gA arvato nR^InR^ichase rirIhi || 6.39.5

indra piba tubhyaM suto madAyAva sya harI vi muchA sakhAyA |uta pra gAya gaNa A niShadyAthA yaj~nAya gR^iNate vayo dhAH || 6.40.1
asya piba yasya jaj~nAna indra madAya kratve apibo virapshin |tamu te gAvo nara Apo adririnduM samahyanpItaye samasmai || 6.40.2
samiddhe agnau suta indra soma A tvA vahantu harayo vahiShThAH |tvAyatA manasA johavImIndrA yAhi suvitAya mahe naH || 6.40.3
A yAhi shashvadushatA yayAthendra mahA manasA somapeyam |upa brahmANi shR^iNava imA no.athA te yaj~nastanve vayo dhAt || 6.40.4
yadindra divi pArye yadR^idhagyadvA sve sadane yatra vAsi |ato no yaj~namavase niyutvAnsajoShAH pAhi girvaNo marudbhiH || 6.40.5

aheLamAna upa yAhi yaj~naM tubhyaM pavanta indavaH sutAsaH |gAvo na vajrinsvamoko achChendrA gahi prathamo yaj~niyAnAm || 6.41.1
yA te kAkutsukR^itA yA variShThA yayA shashvatpibasi madhva Urmim |tayA pAhi pra te adhvaryurasthAtsaM te vajro vartatAmindra gavyuH || 6.41.2
eSha drapso vR^iShabho vishvarUpa indrAya vR^iShNe samakAri somaH |etaM piba harivaH sthAtarugra yasyeshiShe pradivi yaste annam || 6.41.3
sutaH somo asutAdindra vasyAnayaM shreyA~nchikituShe raNAya |etaM titirva upa yAhi yaj~naM tena vishvAstaviShIrA pR^iNasva || 6.41.4
hvayAmasi tvendra yAhyarvA~NaraM te somastanve bhavAti |shatakrato mAdayasvA suteShu prAsmA.N ava pR^itanAsu pra vikShu || 6.41.5

pratyasmai pipIShate vishvAni viduShe bhara |araMgamAya jagmaye.apashchAddaghvane nare || 6.42.1
emenaM pratyetana somebhiH somapAtamam |amatrebhirR^ijIShiNamindraM sutebhirindubhiH || 6.42.2
yadI sutebhirindubhiH somebhiH pratibhUShatha |vedA vishvasya medhiro dhR^iShattaMtamideShate || 6.42.3
asmA/asmA idandhaso.adhvaryo pra bharA sutam |kuvitsamasya jenyasya shardhato.abhishasteravasparat || 6.42.4

yasya tyachChambaraM made divodAsAya randhayaH |ayaM sa soma indra te sutaH piba || 6.43.1
yasya tIvrasutaM madaM madhyamantaM cha rakShase |ayaM sa soma indra te sutaH piba || 6.43.2
yasya gA antarashmano made dR^iLhA avAsR^ijaH |ayaM sa soma indra te sutaH piba || 6.43.3
yasya mandAno andhaso mAghonaM dadhiShe shavaH |ayaM sa soma indra te sutaH piba || 6.43.4

yo rayivo rayiMtamo yo dyumnairdyumnavattamaH |somaH sutaH sa indra te.asti svadhApate madaH || 6.44.1
yaH shagmastuvishagma te rAyo dAmA matInAm |somaH sutaH sa indra te.asti svadhApate madaH || 6.44.2
yena vR^iddho na shavasA turo na svAbhirUtibhiH |somaH sutaH sa indra te.asti svadhApate madaH || 6.44.3
tyamu vo aprahaNaM gR^iNIShe shavasaspatim |indraM vishvAsAhaM naraM maMhiShThaM vishvacharShaNim || 6.44.4
yaM vardhayantIdgiraH patiM turasya rAdhasaH |taminnvasya rodasI devI shuShmaM saparyataH || 6.44.5
tadva ukthasya barhaNendrAyopastR^iNIShaNi |vipo na yasyotayo vi yadrohanti sakShitaH || 6.44.6
avidaddakShaM mitro navIyAnpapAno devebhyo vasyo achait |sasavAnstaulAbhirdhautarIbhiruruShyA pAyurabhavatsakhibhyaH || 6.44.7
R^itasya pathi vedhA apAyi shriye manAMsi devAso akran |dadhAno nAma maho vachobhirvapurdR^ishaye venyo vyAvaH || 6.44.8
dyumattamaM dakShaM dhehyasme sedhA janAnAM pUrvIrarAtIH |varShIyo vayaH kR^iNuhi shachIbhirdhanasya sAtAvasmA.N aviDDhi || 6.44.9
indra tubhyaminmaghavannabhUma vayaM dAtre harivo mA vi venaH |nakirApirdadR^ishe martyatrA kima~Nga radhrachodanaM tvAhuH || 6.44.10
mA jasvane vR^iShabha no rarIthA mA te revataH sakhye riShAma |pUrvIShTa indra niShShidho janeShu jahyasuShvInpra vR^ihApR^iNataH || 6.44.11
udabhrANIva stanayanniyartIndro rAdhAMsyashvyAni gavyA |tvamasi pradivaH kArudhAyA mA tvAdAmAna A dabhanmaghonaH || 6.44.12
adhvaryo vIra pra mahe sutAnAmindrAya bhara sa hyasya rAjA |yaH pUrvyAbhiruta nUtanAbhirgIrbhirvAvR^idhe gR^iNatAmR^iShINAm || 6.44.13
asya made puru varpAMsi vidvAnindro vR^itrANyapratI jaghAna |tamu pra hoShi madhumantamasmai somaM vIrAya shipriNe pibadhyai || 6.44.14
pAtA sutamindro astu somaM hantA vR^itraM vajreNa mandasAnaH |gantA yaj~naM parAvatashchidachChA vasurdhInAmavitA kArudhAyAH || 6.44.15
idaM tyatpAtramindrapAnamindrasya priyamamR^itamapAyi |matsadyathA saumanasAya devaM vyasmaddveSho yuyavadvyaMhaH || 6.44.16
enA mandAno jahi shUra shatrU~njAmimajAmiM maghavannamitrAn |abhiSheNA.N abhyAdedishAnAnparAcha indra pra mR^iNA jahI cha || 6.44.17
Asu ShmA No maghavannindra pR^itsvasmabhyaM mahi varivaH sugaM kaH |apAM tokasya tanayasya jeSha indra sUrInkR^iNuhi smA no ardham || 6.44.18
A tvA harayo vR^iShaNo yujAnA vR^iSharathAso vR^iSharashmayo.atyAH |asmatrA~ncho vR^iShaNo vajravAho vR^iShNe madAya suyujo vahantu || 6.44.19
A te vR^iShanvR^iShaNo droNamasthurghR^itapruSho normayo madantaH |indra pra tubhyaM vR^iShabhiH sutAnAM vR^iShNe bharanti vR^iShabhAya somam || 6.44.20
vR^iShAsi divo vR^iShabhaH pR^ithivyA vR^iShA sindhUnAM vR^iShabhaH stiyAnAm |vR^iShNe ta indurvR^iShabha pIpAya svAdU raso madhupeyo varAya || 6.44.21
ayaM devaH sahasA jAyamAna indreNa yujA paNimastabhAyat |ayaM svasya piturAyudhAnInduramuShNAdashivasya mAyAH || 6.44.22
ayamakR^iNoduShasaH supatnIrayaM sUrye adadhAjjyotirantaH |ayaM tridhAtu divi rochaneShu triteShu vindadamR^itaM nigULham || 6.44.23
ayaM dyAvApR^ithivI vi ShkabhAyadayaM rathamayunaksaptarashmim |ayaM goShu shachyA pakvamantaH somo dAdhAra dashayantramutsam || 6.44.24

ya AnayatparAvataH sunItI turvashaM yadum |indraH sa no yuvA sakhA || 6.45.1
avipre chidvayo dadhadanAshunA chidarvatA |indro jetA hitaM dhanam || 6.45.2
mahIrasya praNItayaH pUrvIruta prashastayaH |nAsya kShIyanta UtayaH || 6.45.3
sakhAyo brahmavAhase.archata pra cha gAyata |sa hi naH pramatirmahI || 6.45.4
tvamekasya vR^itrahannavitA dvayorasi |utedR^ishe yathA vayam || 6.45.5
nayasIdvati dviShaH kR^iNoShyukthashaMsinaH |nR^ibhiH suvIra uchyase || 6.45.6
brahmANaM brahmavAhasaM gIrbhiH sakhAyamR^igmiyam |gAM na dohase huve || 6.45.7
yasya vishvAni hastayorUchurvasUni ni dvitA |vIrasya pR^itanAShahaH || 6.45.8
vi dR^iLhAni chidadrivo janAnAM shachIpate |vR^iha mAyA anAnata || 6.45.9
tamu tvA satya somapA indra vAjAnAM pate |ahUmahi shravasyavaH || 6.45.10
tamu tvA yaH purAsitha yo vA nUnaM hite dhane |havyaH sa shrudhI havam || 6.45.11
dhIbhirarvadbhirarvato vAjA.N indra shravAyyAn |tvayA jeShma hitaM dhanam || 6.45.12
abhUru vIra girvaNo mahA.N indra dhane hite |bhare vitantasAyyaH || 6.45.13
yA ta UtiramitrahanmakShUjavastamAsati |tayA no hinuhI ratham || 6.45.14
sa rathena rathItamo.asmAkenAbhiyugvanA |jeShi jiShNo hitaM dhanam || 6.45.15
ya eka ittamu ShTuhi kR^iShTInAM vicharShaNiH |patirjaj~ne vR^iShakratuH || 6.45.16
yo gR^iNatAmidAsithApirUtI shivaH sakhA |sa tvaM na indra mR^iLaya || 6.45.17
dhiShva vajraM gabhastyo rakShohatyAya vajrivaH |sAsahIShThA abhi spR^idhaH || 6.45.18
pratnaM rayINAM yujaM sakhAyaM kIrichodanam |brahmavAhastamaM huve || 6.45.19
sa hi vishvAni pArthivA.N eko vasUni patyate |girvaNastamo adhriguH || 6.45.20
sa no niyudbhirA pR^iNa kAmaM vAjebhirashvibhiH |gomadbhirgopate dhR^iShat || 6.45.21
tadvo gAya sute sachA puruhUtAya satvane |shaM yadgave na shAkine || 6.45.22
na ghA vasurni yamate dAnaM vAjasya gomataH |yatsImupa shravadgiraH || 6.45.23
kuvitsasya pra hi vrajaM gomantaM dasyuhA gamat |shachIbhirapa no varat || 6.45.24
imA u tvA shatakrato.abhi pra NonuvurgiraH |indra vatsaM na mAtaraH || 6.45.25
dUNAshaM sakhyaM tava gaurasi vIra gavyate |ashvo ashvAyate bhava || 6.45.26
sa mandasvA hyandhaso rAdhase tanvA mahe |na stotAraM nide karaH || 6.45.27
imA u tvA sutesute nakShante girvaNo giraH |vatsaM gAvo na dhenavaH || 6.45.28
purUtamaM purUNAM stotR^INAM vivAchi |vAjebhirvAjayatAm || 6.45.29
asmAkamindra bhUtu te stomo vAhiShTho antamaH |asmAnrAye mahe hinu || 6.45.30
adhi bR^ibuH paNInAM varShiShThe mUrdhannasthAt |uruH kakSho na gA~NgyaH || 6.45.31
yasya vAyoriva dravadbhadrA rAtiH sahasriNI |sadyo dAnAya maMhate || 6.45.32
tatsu no vishve arya A sadA gR^iNanti kAravaH |bR^ibuM sahasradAtamaM sUriM sahasrasAtamam || 6.45.33

tvAmiddhi havAmahe sAtA vAjasya kAravaH |tvAM vR^itreShvindra satpatiM narastvAM kAShThAsvarvataH || 6.46.1
sa tvaM nashchitra vajrahasta dhR^iShNuyA mahaH stavAno adrivaH |gAmashvaM rathyamindra saM kira satrA vAjaM na jigyuShe || 6.46.2
yaH satrAhA vicharShaNirindraM taM hUmahe vayam |sahasramuShka tuvinR^imNa satpate bhavA samatsu no vR^idhe || 6.46.3
bAdhase janAnvR^iShabheva manyunA ghR^iShau mILha R^ichIShama |asmAkaM bodhyavitA mahAdhane tanUShvapsu sUrye || 6.46.4
indra jyeShThaM na A bhara.N ojiShThaM papuri shravaH |yeneme chitra vajrahasta rodasI obhe sushipra prAH || 6.46.5
tvAmugramavase charShaNIsahaM rAjandeveShu hUmahe |vishvA su no vithurA pibdanA vaso.amitrAnsuShahAnkR^idhi || 6.46.6
yadindra nAhuShIShvA.N ojo nR^imNaM cha kR^iShTiShu |yadvA pa~ncha kShitInAM dyumnamA bhara satrA vishvAni pauMsyA || 6.46.7
yadvA tR^ikShau maghavandruhyAvA jane yatpUrau kachcha vR^iShNyam |asmabhyaM tadrirIhi saM nR^iShAhye.amitrAnpR^itsu turvaNe || 6.46.8
indra tridhAtu sharaNaM trivarUthaM svastimat |ChardiryachCha maghavadbhyashcha mahyaM cha yAvayA didyumebhyaH || 6.46.9
ye gavyatA manasA shatrumAdabhurabhipraghnanti dhR^iShNuyA |adha smA no maghavannindra girvaNastanUpA antamo bhava || 6.46.10
adha smA no vR^idhe bhavendra nAyamavA yudhi |yadantarikShe patayanti parNino didyavastigmamUrdhAnaH || 6.46.11
yatra shUrAsastanvo vitanvate priyA sharma pitR^INAm |adha smA yachCha tanve tane cha ChardirachittaM yAvaya dveShaH || 6.46.12
yadindra sarge arvatashchodayAse mahAdhane |asamane adhvani vR^ijine pathi shyenA.N iva shravasyataH || 6.46.13
sindhU.Nriva pravaNa AshuyA yato yadi kloshamanu ShvaNi |A ye vayo na varvR^itatyAmiShi gR^ibhItA bAhvorgavi || 6.46.14

svAduShkilAyaM madhumA.N utAyaM tIvraH kilAyaM rasavA.N utAyam |uto nvasya papivAMsamindraM na kashchana sahata AhaveShu || 6.47.1
ayaM svAduriha madiShTha Asa yasyendro vR^itrahatye mamAda |purUNi yashchyautnA shambarasya vi navatiM nava cha dehyo han || 6.47.2
ayaM me pIta udiyarti vAchamayaM manIShAmushatImajIgaH |ayaM ShaLurvIramimIta dhIro na yAbhyo bhuvanaM kachchanAre || 6.47.3
ayaM sa yo varimANaM pR^ithivyA varShmANaM divo akR^iNodayaM saH |ayaM pIyUShaM tisR^iShu pravatsu somo dAdhArorvantarikSham || 6.47.4
ayaM vidachchitradR^ishIkamarNaH shukrasadmanAmuShasAmanIke |ayaM mahAnmahatA skambhanenoddyAmastabhnAdvR^iShabho marutvAn || 6.47.5
dhR^iShatpiba kalashe somamindra vR^itrahA shUra samare vasUnAm |mAdhyaMdine savana A vR^iShasva rayisthAno rayimasmAsu dhehi || 6.47.6
indra pra NaH pura/eteva pashya pra no naya prataraM vasyo achCha |bhavA supAro atipArayo no bhavA sunItiruta vAmanItiH || 6.47.7
uruM no lokamanu neShi vidvAnsvarvajjyotirabhayaM svasti |R^iShvA ta indra sthavirasya bAhU upa stheyAma sharaNA bR^ihantA || 6.47.8
variShThe na indra vandhure dhA vahiShThayoH shatAvannashvayorA |iShamA vakShIShAM varShiShThAM mA nastArInmaghavanrAyo aryaH || 6.47.9
indra mR^iLa mahyaM jIvAtumichCha chodaya dhiyamayaso na dhArAm |yatkiM chAhaM tvAyuridaM vadAmi tajjuShasva kR^idhi mA devavantam || 6.47.10
trAtAramindramavitAramindraM havehave suhavaM shUramindram |hvayAmi shakraM puruhUtamindraM svasti no maghavA dhAtvindraH || 6.47.11
indraH sutrAmA svavA.N avobhiH sumR^iLIko bhavatu vishvavedAH |bAdhatAM dveSho abhayaM kR^iNotu suvIryasya patayaH syAma || 6.47.12
tasya vayaM sumatau yaj~niyasyApi bhadre saumanase syAma |sa sutrAmA svavA.N indro asme ArAchchiddveShaH sanutaryuyotu || 6.47.13
ava tve indra pravato normirgiro brahmANi niyuto dhavante |urU na rAdhaH savanA purUNyapo gA vajrinyuvase samindUn || 6.47.14
ka IM stavatkaH pR^iNAtko yajAte yadugraminmaghavA vishvahAvet |pAdAviva praharannanyamanyaM kR^iNoti pUrvamaparaM shachIbhiH || 6.47.15
shR^iNve vIra ugramugraM damAyannanyamanyamatinenIyamAnaH |edhamAnadviLubhayasya rAjA choShkUyate visha indro manuShyAn || 6.47.16
parA pUrveShAM sakhyA vR^iNakti vitarturANo aparebhireti |anAnubhUtIravadhUnvAnaH pUrvIrindraH sharadastartarIti || 6.47.17
rUpaMrUpaM pratirUpo babhUva tadasya rUpaM pratichakShaNAya |indro mAyAbhiH pururUpa Iyate yuktA hyasya harayaH shatA dasha || 6.47.18
yujAno haritA rathe bhUri tvaShTeha rAjati |ko vishvAhA dviShataH pakSha Asata utAsIneShu sUriShu || 6.47.19
agavyUti kShetramAganma devA urvI satI bhUmiraMhUraNAbhUt |bR^ihaspate pra chikitsA gaviShTAvitthA sate jaritra indra panthAm || 6.47.20
divedive sadR^ishIranyamardhaM kR^iShNA asedhadapa sadmano jAH |ahandAsA vR^iShabho vasnayantodavraje varchinaM shambaraM cha || 6.47.21
prastoka innu rAdhasasta indra dasha koshayIrdasha vAjino.adAt |divodAsAdatithigvasya rAdhaH shAmbaraM vasu pratyagrabhIShma || 6.47.22
dashAshvAndasha koshAndasha vastrAdhibhojanA |dasho hiraNyapiNDAndivodAsAdasAniSham || 6.47.23
dasha rathAnpraShTimataH shataM gA atharvabhyaH |ashvathaH pAyave.adAt || 6.47.24
mahi rAdho vishvajanyaM dadhAnAnbharadvAjAnsAr~njayo abhyayaShTa || 6.47.25
vanaspate vIDva~Ngo hi bhUyA asmatsakhA prataraNaH suvIraH |gobhiH saMnaddho asi vILayasvAsthAtA te jayatu jetvAni || 6.47.26
divaspR^ithivyAH paryoja udbhR^itaM vanaspatibhyaH paryAbhR^itaM sahaH |apAmojmAnaM pari gobhirAvR^itamindrasya vajraM haviShA rathaM yaja || 6.47.27
indrasya vajro marutAmanIkaM mitrasya garbho varuNasya nAbhiH |semAM no havyadAtiM juShANo deva ratha prati havyA gR^ibhAya || 6.47.28
upa shvAsaya pR^ithivImuta dyAM purutrA te manutAM viShThitaM jagat |sa dundubhe sajUrindreNa devairdUrAddavIyo apa sedha shatrUn || 6.47.29
A krandaya balamojo na A dhA niH ShTanihi duritA bAdhamAnaH |apa protha dundubhe duchChunA ita indrasya muShTirasi vILayasva || 6.47.30
AmUraja pratyAvartayemAH ketumaddundubhirvAvadIti |samashvaparNAshcharanti no naro.asmAkamindra rathino jayantu || 6.47.31

yaj~nAyaj~nA vo agnaye girAgirA cha dakShase |prapra vayamamR^itaM jAtavedasaM priyaM mitraM na shaMsiSham || 6.48.1
Urjo napAtaM sa hinAyamasmayurdAshema havyadAtaye |bhuvadvAjeShvavitA bhuvadvR^idha uta trAtA tanUnAm || 6.48.2
vR^iShA hyagne ajaro mahAnvibhAsyarchiShA |ajasreNa shochiShA shoshuchachChuche sudItibhiH su dIdihi || 6.48.3
maho devAnyajasi yakShyAnuShaktava kratvota daMsanA |arvAchaH sIM kR^iNuhyagne.avase rAsva vAjota vaMsva || 6.48.4
yamApo adrayo vanA garbhamR^itasya piprati |sahasA yo mathito jAyate nR^ibhiH pR^ithivyA adhi sAnavi || 6.48.5
A yaH paprau bhAnunA rodasI ubhe dhUmena dhAvate divi |tirastamo dadR^isha UrmyAsvA shyAvAsvaruSho vR^iShA shyAvA aruSho vR^iShA || 6.48.6
bR^ihadbhiragne archibhiH shukreNa deva shochiShA |bharadvAje samidhAno yaviShThya revannaH shukra dIdihi dyumatpAvaka dIdihi || 6.48.7
vishvAsAM gR^ihapatirvishAmasi tvamagne mAnuShINAm |shataM pUrbhiryaviShTha pAhyaMhasaH sameddhAraM shataM himAH stotR^ibhyo ye cha dadati || 6.48.8
tvaM nashchitra UtyA vaso rAdhAMsi chodaya |asya rAyastvamagne rathIrasi vidA gAdhaM tuche tu naH || 6.48.9
parShi tokaM tanayaM partR^ibhiShTvamadabdhairaprayutvabhiH |agne heLAMsi daivyA yuyodhi no.adevAni hvarAMsi cha || 6.48.10
A sakhAyaH sabardughAM dhenumajadhvamupa navyasA vachaH |sR^ijadhvamanapasphurAm || 6.48.11
yA shardhAya mArutAya svabhAnave shravo.amR^ityu dhukShata |yA mR^iLIke marutAM turANAM yA sumnairevayAvarI || 6.48.12
bharadvAjAyAva dhukShata dvitA |dhenuM cha vishvadohasamiShaM cha vishvabhojasam || 6.48.13
taM va indraM na sukratuM varuNamiva mAyinam |aryamaNaM na mandraM sR^iprabhojasaM viShNuM na stuSha Adishe || 6.48.14
tveShaM shardho na mArutaM tuviShvaNyanarvANaM pUShaNaM saM yathA shatA |saM sahasrA kAriShachcharShaNibhya A.N AvirgULhA vasU karatsuvedA no vasU karat || 6.48.15
A mA pUShannupa drava shaMsiShaM nu te apikarNa AghR^iNe |aghA aryo arAtayaH || 6.48.16
mA kAkambIramudvR^iho vanaspatimashastIrvi hi nInashaH |mota sUro aha evA chana grIvA Adadhate veH || 6.48.17
dR^iteriva te.avR^ikamastu sakhyam |achChidrasya dadhanvataH supUrNasya dadhanvataH || 6.48.18
paro hi martyairasi samo devairuta shriyA |abhi khyaH pUShanpR^itanAsu nastvamavA nUnaM yathA purA || 6.48.19
vAmI vAmasya dhUtayaH praNItirastu sUnR^itA |devasya vA maruto martyasya vejAnasya prayajyavaH || 6.48.20
sadyashchidyasya charkR^itiH pari dyAM devo naiti sUryaH |tveShaM shavo dadhire nAma yaj~niyaM maruto vR^itrahaM shavo jyeShThaM vR^itrahaM shavaH || 6.48.21
sakR^iddha dyaurajAyata sakR^idbhUmirajAyata |pR^ishnyA dugdhaM sakR^itpayastadanyo nAnu jAyate || 6.48.22

stuShe janaM suvrataM navyasIbhirgIrbhirmitrAvaruNA sumnayantA |ta A gamantu ta iha shruvantu sukShatrAso varuNo mitro agniH || 6.49.1
vishovisha IDyamadhvareShvadR^iptakratumaratiM yuvatyoH |divaH shishuM sahasaH sUnumagniM yaj~nasya ketumaruShaM yajadhyai || 6.49.2
aruShasya duhitarA virUpe stR^ibhiranyA pipishe sUro anyA |mithasturA vicharantI pAvake manma shrutaM nakShata R^ichyamAne || 6.49.3
pra vAyumachChA bR^ihatI manIShA bR^ihadrayiM vishvavAraM rathaprAm |dyutadyAmA niyutaH patyamAnaH kaviH kavimiyakShasi prayajyo || 6.49.4
sa me vapushChadayadashvinoryo ratho virukmAnmanasA yujAnaH |yena narA nAsatyeShayadhyai vartiryAthastanayAya tmane cha || 6.49.5
parjanyavAtA vR^iShabhA pR^ithivyAH purIShANi jinvatamapyAni |satyashrutaH kavayo yasya gIrbhirjagataH sthAtarjagadA kR^iNudhvam || 6.49.6
pAvIravI kanyA chitrAyuH sarasvatI vIrapatnI dhiyaM dhAt |gnAbhirachChidraM sharaNaM sajoShA durAdharShaM gR^iNate sharma yaMsat || 6.49.7
pathaspathaH paripatiM vachasyA kAmena kR^ito abhyAnaLarkam |sa no rAsachChurudhashchandrAgrA dhiyaMdhiyaM sIShadhAti pra pUShA || 6.49.8
prathamabhAjaM yashasaM vayodhAM supANiM devaM sugabhastimR^ibhvam |hotA yakShadyajataM pastyAnAmagnistvaShTAraM suhavaM vibhAvA || 6.49.9
bhuvanasya pitaraM gIrbhirAbhI rudraM divA vardhayA rudramaktau |bR^ihantamR^iShvamajaraM suShumnamR^idhagghuvema kavineShitAsaH || 6.49.10
A yuvAnaH kavayo yaj~niyAso maruto ganta gR^iNato varasyAm |achitraM chiddhi jinvathA vR^idhanta itthA nakShanto naro a~Ngirasvat || 6.49.11
pra vIrAya pra tavase turAyAjA yUtheva pashurakShirastam |sa pispR^ishati tanvi shrutasya stR^ibhirna nAkaM vachanasya vipaH || 6.49.12
yo rajAMsi vimame pArthivAni trishchidviShNurmanave bAdhitAya |tasya te sharmannupadadyamAne rAyA madema tanvA tanA cha || 6.49.13
tanno.ahirbudhnyo adbhirarkaistatparvatastatsavitA chano dhAt |tadoShadhIbhirabhi rAtiShAcho bhagaH puraMdhirjinvatu pra rAye || 6.49.14
nu no rayiM rathyaM charShaNiprAM puruvIraM maha R^itasya gopAm |kShayaM dAtAjaraM yena janAnspR^idho adevIrabhi cha kramAma visha AdevIrabhyashnavAma || 6.49.15

huve vo devImaditiM namobhirmR^iLIkAya varuNaM mitramagnim |abhikShadAmaryamaNaM sushevaM trAtR^IndevAnsavitAraM bhagaM cha || 6.50.1
sujyotiShaH sUrya dakShapitR^InanAgAstve sumaho vIhi devAn |dvijanmAno ya R^itasApaH satyAH svarvanto yajatA agnijihvAH || 6.50.2
uta dyAvApR^ithivI kShatramuru bR^ihadrodasI sharaNaM suShumne |mahaskaratho varivo yathA no.asme kShayAya dhiShaNe anehaH || 6.50.3
A no rudrasya sUnavo namantAmadyA hUtAso vasavo.adhR^iShTAH |yadImarbhe mahati vA hitAso bAdhe maruto ahvAma devAn || 6.50.4
mimyakSha yeShu rodasI nu devI siShakti pUShA abhyardhayajvA |shrutvA havaM maruto yaddha yAtha bhUmA rejante adhvani pravikte || 6.50.5
abhi tyaM vIraM girvaNasamarchendraM brahmaNA jaritarnavena |shravadiddhavamupa cha stavAno rAsadvAjA.N upa maho gR^iNAnaH || 6.50.6
omAnamApo mAnuShIramR^iktaM dhAta tokAya tanayAya shaM yoH |yUyaM hi ShThA bhiShajo mAtR^itamA vishvasya sthAturjagato janitrIH || 6.50.7
A no devaH savitA trAyamANo hiraNyapANiryajato jagamyAt |yo datravA.N uShaso na pratIkaM vyUrNute dAshuShe vAryANi || 6.50.8
uta tvaM sUno sahaso no adyA devA.N asminnadhvare vavR^ityAH |syAmahaM te sadamidrAtau tava syAmagne.avasA suvIraH || 6.50.9
uta tyA me havamA jagmyAtaM nAsatyA dhIbhiryuvama~Nga viprA |atriM na mahastamaso.amumuktaM tUrvataM narA duritAdabhIke || 6.50.10
te no rAyo dyumato vAjavato dAtAro bhUta nR^ivataH purukShoH |dashasyanto divyAH pArthivAso gojAtA apyA mR^iLatA cha devAH || 6.50.11
te no rudraH sarasvatI sajoShA mILhuShmanto viShNurmR^iLantu vAyuH |R^ibhukShA vAjo daivyo vidhAtA parjanyAvAtA pipyatAmiShaM naH || 6.50.12
uta sya devaH savitA bhago no.apAM napAdavatu dAnu papriH |tvaShTA devebhirjanibhiH sajoShA dyaurdevebhiH pR^ithivI samudraiH || 6.50.13
uta no.ahirbudhnyaH shR^iNotvaja ekapAtpR^ithivI samudraH |vishve devA R^itAvR^idho huvAnAH stutA mantrAH kavishastA avantu || 6.50.14
evA napAto mama tasya dhIbhirbharadvAjA abhyarchantyarkaiH |gnA hutAso vasavo.adhR^iShTA vishve stutAso bhUtA yajatrAH || 6.50.15

udu tyachchakShurmahi mitrayorA.N eti priyaM varuNayoradabdham |R^itasya shuchi darshatamanIkaM rukmo na diva uditA vyadyaut || 6.51.1
veda yastrINi vidathAnyeShAM devAnAM janma sanutarA cha vipraH |R^iju marteShu vR^ijinA cha pashyannabhi chaShTe sUro arya evAn || 6.51.2
stuSha u vo maha R^itasya gopAnaditiM mitraM varuNaM sujAtAn |aryamaNaM bhagamadabdhadhItInachChA voche sadhanyaH pAvakAn || 6.51.3
rishAdasaH satpatI.NradabdhAnmaho rAj~naH suvasanasya dAtR^In |yUnaH sukShatrAnkShayato divo nR^InAdityAnyAmyaditiM duvoyu || 6.51.4
dyauShpitaH pR^ithivi mAtaradhrugagne bhrAtarvasavo mR^iLatA naH |vishva AdityA adite sajoShA asmabhyaM sharma bahulaM vi yanta || 6.51.5
mA no vR^ikAya vR^ikye samasmA aghAyate rIradhatA yajatrAH |yUyaM hi ShThA rathyo nastanUnAM yUyaM dakShasya vachaso babhUva || 6.51.6
mA va eno anyakR^itaM bhujema mA tatkarma vasavo yachchayadhve |vishvasya hi kShayatha vishvadevAH svayaM ripustanvaM rIriShIShTa || 6.51.7
nama idugraM nama A vivAse namo dAdhAra pR^ithivImuta dyAm |namo devebhyo nama Isha eShAM kR^itaM chideno namasA vivAse || 6.51.8
R^itasya vo rathyaH pUtadakShAnR^itasya pastyasado adabdhAn |tA.N A namobhiruruchakShaso nR^InvishvAnva A name maho yajatrAH || 6.51.9
te hi shreShThavarchasasta u nastiro vishvAni duritA nayanti |sukShatrAso varuNo mitro agnirR^itadhItayo vakmarAjasatyAH || 6.51.10
te na indraH pR^ithivI kShAma vardhanpUShA bhago aditiH pa~ncha janAH |susharmANaH svavasaH sunIthA bhavantu naH sutrAtrAsaH sugopAH || 6.51.11
nU sadmAnaM divyaM naMshi devA bhAradvAjaH sumatiM yAti hotA |AsAnebhiryajamAno miyedhairdevAnAM janma vasUyurvavanda || 6.51.12
apa tyaM vR^ijinaM ripuM stenamagne durAdhyam |daviShThamasya satpate kR^idhI sugam || 6.51.13
grAvANaH soma no hi kaM sakhitvanAya vAvashuH |jahI nyatriNaM paNiM vR^iko hi ShaH || 6.51.14
yUyaM hi ShThA sudAnava indrajyeShThA abhidyavaH |kartA no adhvannA sugaM gopA amA || 6.51.15
api panthAmaganmahi svastigAmanehasam |yena vishvAH pari dviSho vR^iNakti vindate vasu || 6.51.16

na taddivA na pR^ithivyAnu manye na yaj~nena nota shamIbhirAbhiH |ubjantu taM subhvaH parvatAso ni hIyatAmatiyAjasya yaShTA || 6.52.1
ati vA yo maruto manyate no brahma vA yaH kriyamANaM ninitsAt |tapUMShi tasmai vR^ijinAni santu brahmadviShamabhi taM shochatu dyauH || 6.52.2
kima~Nga tvA brahmaNaH soma gopAM kima~Nga tvAhurabhishastipAM naH |kima~Nga naH pashyasi nidyamAnAnbrahmadviShe tapuShiM hetimasya || 6.52.3
avantu mAmuShaso jAyamAnA avantu mA sindhavaH pinvamAnAH |avantu mA parvatAso dhruvAso.avantu mA pitaro devahUtau || 6.52.4
vishvadAnIM sumanasaH syAma pashyema nu sUryamuchcharantam |tathA karadvasupatirvasUnAM devA.N ohAno.avasAgamiShThaH || 6.52.5
indro nediShThamavasAgamiShThaH sarasvatI sindhubhiH pinvamAnA |parjanyo na oShadhIbhirmayobhuragniH sushaMsaH suhavaH piteva || 6.52.6
vishve devAsa A gata shR^iNutA ma imaM havam |edaM barhirni ShIdata || 6.52.7
yo vo devA ghR^itasnunA havyena pratibhUShati |taM vishva upa gachChatha || 6.52.8
upa naH sUnavo giraH shR^iNvantvamR^itasya ye |sumR^iLIkA bhavantu naH || 6.52.9
vishve devA R^itAvR^idha R^itubhirhavanashrutaH |juShantAM yujyaM payaH || 6.52.10
stotramindro marudgaNastvaShTR^imAnmitro aryamA |imA havyA juShanta naH || 6.52.11
imaM no agne adhvaraM hotarvayunasho yaja |chikitvAndaivyaM janam || 6.52.12
vishve devAH shR^iNutemaM havaM me ye antarikShe ya upa dyavi ShTha |ye agnijihvA uta vA yajatrA AsadyAsminbarhiShi mAdayadhvam || 6.52.13
vishve devA mama shR^iNvantu yaj~niyA ubhe rodasI apAM napAchcha manma |mA vo vachAMsi parichakShyANi vochaM sumneShvidvo antamA madema || 6.52.14
ye ke cha jmA mahino ahimAyA divo jaj~nire apAM sadhasthe |te asmabhyamiShaye vishvamAyuH kShapa usrA varivasyantu devAH || 6.52.15
agnIparjanyAvavataM dhiyaM me.asminhave suhavA suShTutiM naH |iLAmanyo janayadgarbhamanyaH prajAvatIriSha A dhattamasme || 6.52.16
stIrNe barhiShi samidhAne agnau sUktena mahA namasA vivAse |asminno adya vidathe yajatrA vishve devA haviShi mAdayadhvam || 6.52.17

vayamu tvA pathaspate rathaM na vAjasAtaye |dhiye pUShannayujmahi || 6.53.1
abhi no naryaM vasu vIraM prayatadakShiNam |vAmaM gR^ihapatiM naya || 6.53.2
aditsantaM chidAghR^iNe pUShandAnAya chodaya |paNeshchidvi mradA manaH || 6.53.3
vi patho vAjasAtaye chinuhi vi mR^idho jahi |sAdhantAmugra no dhiyaH || 6.53.4
pari tR^indhi paNInAmArayA hR^idayA kave |athemasmabhyaM randhaya || 6.53.5
vi pUShannArayA tuda paNerichCha hR^idi priyam |athemasmabhyaM randhaya || 6.53.6
A rikha kikirA kR^iNu paNInAM hR^idayA kave |athemasmabhyaM randhaya || 6.53.7
yAM pUShanbrahmachodanImArAM bibharShyAghR^iNe |tayA samasya hR^idayamA rikha kikirA kR^iNu || 6.53.8
yA te aShTrA goopashAghR^iNe pashusAdhanI |tasyAste sumnamImahe || 6.53.9
uta no goShaNiM dhiyamashvasAM vAjasAmuta |nR^ivatkR^iNuhi vItaye || 6.53.10

saM pUShanviduShA naya yo a~njasAnushAsati |ya evedamiti bravat || 6.54.1
samu pUShNA gamemahi yo gR^ihA.N abhishAsati |ima eveti cha bravat || 6.54.2
pUShNashchakraM na riShyati na kosho.ava padyate |no asya vyathate paviH || 6.54.3
yo asmai haviShAvidhanna taM pUShApi mR^iShyate |prathamo vindate vasu || 6.54.4
pUShA gA anvetu naH pUShA rakShatvarvataH |pUShA vAjaM sanotu naH || 6.54.5
pUShannanu pra gA ihi yajamAnasya sunvataH |asmAkaM stuvatAmuta || 6.54.6
mAkirneshanmAkIM riShanmAkIM saM shAri kevaTe |athAriShTAbhirA gahi || 6.54.7
shR^iNvantaM pUShaNaM vayamiryamanaShTavedasam |IshAnaM rAya Imahe || 6.54.8
pUShantava vrate vayaM na riShyema kadA chana |stotArasta iha smasi || 6.54.9
pari pUShA parastAddhastaM dadhAtu dakShiNam |punarno naShTamAjatu || 6.54.10

ehi vAM vimucho napAdAghR^iNe saM sachAvahai |rathIrR^itasya no bhava || 6.55.1
rathItamaM kapardinamIshAnaM rAdhaso mahaH |rAyaH sakhAyamImahe || 6.55.2
rAyo dhArAsyAghR^iNe vaso rAshirajAshva |dhIvatodhIvataH sakhA || 6.55.3
pUShaNaM nvajAshvamupa stoShAma vAjinam |svasuryo jAra uchyate || 6.55.4
mAturdidhiShumabravaM svasurjAraH shR^iNotu naH |bhrAtendrasya sakhA mama || 6.55.5
AjAsaH pUShaNaM rathe nishR^imbhAste janashriyam |devaM vahantu bibhrataH || 6.55.6

ya enamAdideshati karambhAditi pUShaNam |na tena deva Adishe || 6.56.1
uta ghA sa rathItamaH sakhyA satpatiryujA |indro vR^itrANi jighnate || 6.56.2
utAdaH paruShe gavi sUrashchakraM hiraNyayam |nyairayadrathItamaH || 6.56.3
yadadya tvA puruShTuta bravAma dasra mantumaH |tatsu no manma sAdhaya || 6.56.4
imaM cha no gaveShaNaM sAtaye sIShadho gaNam |ArAtpUShannasi shrutaH || 6.56.5
A te svastimImaha Are/aghAmupAvasum |adyA cha sarvatAtaye shvashcha sarvatAtaye || 6.56.6

indrA nu pUShaNA vayaM sakhyAya svastaye |huvema vAjasAtaye || 6.57.1
somamanya upAsadatpAtave chamvoH sutam |karambhamanya ichChati || 6.57.2
ajA anyasya vahnayo harI anyasya sambhR^itA |tAbhyAM vR^itrANi jighnate || 6.57.3
yadindro anayadrito mahIrapo vR^iShantamaH |tatra pUShAbhavatsachA || 6.57.4
tAM pUShNaH sumatiM vayaM vR^ikShasya pra vayAmiva |indrasya chA rabhAmahe || 6.57.5
utpUShaNaM yuvAmahe.abhIshU.Nriva sArathiH |mahyA indraM svastaye || 6.57.6

shukraM te anyadyajataM te anyadviShurUpe ahanI dyaurivAsi |vishvA hi mAyA avasi svadhAvo bhadrA te pUShanniha rAtirastu || 6.58.1
ajAshvaH pashupA vAjapastyo dhiyaMjinvo bhuvane vishve arpitaH |aShTrAM pUShA shithirAmudvarIvR^ijatsaMchakShANo bhuvanA deva Iyate || 6.58.2
yAste pUShannAvo antaH samudre hiraNyayIrantarikShe charanti |tAbhiryAsi dUtyAM sUryasya kAmena kR^ita shrava ichChamAnaH || 6.58.3
pUShA subandhurdiva A pR^ithivyA iLaspatirmaghavA dasmavarchAH |yaM devAso adaduH sUryAyai kAmena kR^itaM tavasaM sva~ncham || 6.58.4

pra nu vochA suteShu vAM vIryA yAni chakrathuH |hatAso vAM pitaro devashatrava indrAgnI jIvatho yuvam || 6.59.1
baLitthA mahimA vAmindrAgnI paniShTha A |samAno vAM janitA bhrAtarA yuvaM yamAvihehamAtarA || 6.59.2
okivAMsA sute sachA.N ashvA saptI ivAdane |indrA nvagnI avaseha vajriNA vayaM devA havAmahe || 6.59.3
ya indrAgnI suteShu vAM stavatteShvR^itAvR^idhA |joShavAkaM vadataH pajrahoShiNA na devA bhasathashchana || 6.59.4
indrAgnI ko asya vAM devau martashchiketati |viShUcho ashvAnyuyujAna Iyata ekaH samAna A rathe || 6.59.5
indrAgnI apAdiyaM pUrvAgAtpadvatIbhyaH |hitvI shiro jihvayA vAvadachcharattriMshatpadA nyakramIt || 6.59.6
indrAgnI A hi tanvate naro dhanvAni bAhvoH |mA no asminmahAdhane parA varktaM gaviShTiShu || 6.59.7
indrAgnI tapanti mAghA aryo arAtayaH |apa dveShAMsyA kR^itaM yuyutaM sUryAdadhi || 6.59.8
indrAgnI yuvorapi vasu divyAni pArthivA |A na iha pra yachChataM rayiM vishvAyupoShasam || 6.59.9
indrAgnI ukthavAhasA stomebhirhavanashrutA |vishvAbhirgIrbhirA gatamasya somasya pItaye || 6.59.10

shnathadvR^itramuta sanoti vAjamindrA yo agnI sahurI saparyAt |irajyantA vasavyasya bhUreH sahastamA sahasA vAjayantA || 6.60.1
tA yodhiShTamabhi gA indra nUnamapaH svaruShaso agna ULhAH |dishaH svaruShasa indra chitrA apo gA agne yuvase niyutvAn || 6.60.2
A vR^itrahaNA vR^itrahabhiH shuShmairindra yAtaM namobhiragne arvAk |yuvaM rAdhobhirakavebhirindrAgne asme bhavatamuttamebhiH || 6.60.3
tA huve yayoridaM papne vishvaM purA kR^itam |indrAgnI na mardhataH || 6.60.4
ugrA vighaninA mR^idha indrAgnI havAmahe |tA no mR^iLAta IdR^ishe || 6.60.5
hato vR^itrANyAryA hato dAsAni satpatI |hato vishvA apa dviShaH || 6.60.6
indrAgnI yuvAmime.abhi stomA anUShata |pibataM shambhuvA sutam || 6.60.7
yA vAM santi puruspR^iho niyuto dAshuShe narA |indrAgnI tAbhirA gatam || 6.60.8
tAbhirA gachChataM naropedaM savanaM sutam |indrAgnI somapItaye || 6.60.9
tamILiShva yo archiShA vanA vishvA pariShvajat |kR^iShNA kR^iNoti jihvayA || 6.60.10
ya iddha AvivAsati sumnamindrasya martyaH |dyumnAya sutarA apaH || 6.60.11
tA no vAjavatIriSha AshUnpipR^itamarvataH |indramagniM cha voLhave || 6.60.12
ubhA vAmindrAgnI AhuvadhyA ubhA rAdhasaH saha mAdayadhyai |ubhA dAtArAviShAM rayINAmubhA vAjasya sAtaye huve vAm || 6.60.13
A no gavyebhirashvyairvasavyairupa gachChatam |sakhAyau devau sakhyAya shambhuvendrAgnI tA havAmahe || 6.60.14
indrAgnI shR^iNutaM havaM yajamAnasya sunvataH |vItaM havyAnyA gataM pibataM somyaM madhu || 6.60.15

iyamadadAdrabhasamR^iNachyutaM divodAsaM vadhryashvAya dAshuShe |yA shashvantamAchakhAdAvasaM paNiM tA te dAtrANi taviShA sarasvati || 6.61.1
iyaM shuShmebhirbisakhA ivArujatsAnu girINAM taviShebhirUrmibhiH |pArAvataghnImavase suvR^iktibhiH sarasvatImA vivAsema dhItibhiH || 6.61.2
sarasvati devanido ni barhaya prajAM vishvasya bR^isayasya mAyinaH |uta kShitibhyo.avanIravindo viShamebhyo asravo vAjinIvati || 6.61.3
pra No devI sarasvatI vAjebhirvAjinIvatI |dhInAmavitryavatu || 6.61.4
yastvA devi sarasvatyupabrUte dhane hite |indraM na vR^itratUrye || 6.61.5
tvaM devi sarasvatyavA vAjeShu vAjini |radA pUSheva naH sanim || 6.61.6
uta syA naH sarasvatI ghorA hiraNyavartaniH |vR^itraghnI vaShTi suShTutim || 6.61.7
yasyA ananto ahrutastveShashchariShNurarNavaH |amashcharati roruvat || 6.61.8
sA no vishvA ati dviShaH svasR^IranyA R^itAvarI |atannaheva sUryaH || 6.61.9
uta naH priyA priyAsu saptasvasA sujuShTA |sarasvatI stomyA bhUt || 6.61.10
ApapruShI pArthivAnyuru rajo antarikSham |sarasvatI nidaspAtu || 6.61.11
triShadhasthA saptadhAtuH pa~ncha jAtA vardhayantI |vAjevAje havyA bhUt || 6.61.12
pra yA mahimnA mahinAsu chekite dyumnebhiranyA apasAmapastamA |ratha iva bR^ihatI vibhvane kR^itopastutyA chikituShA sarasvatI || 6.61.13
sarasvatyabhi no neShi vasyo mApa spharIH payasA mA na A dhak |juShasva naH sakhyA veshyA cha mA tvatkShetrANyaraNAni ganma || 6.61.14

stuShe narA divo asya prasantAshvinA huve jaramANo arkaiH |yA sadya usrA vyuShi jmo antAnyuyUShataH paryurU varAMsi || 6.62.1
tA yaj~namA shuchibhishchakramANA rathasya bhAnuM ruruchU rajobhiH |purU varAMsyamitA mimAnApo dhanvAnyati yAtho ajrAn || 6.62.2
tA ha tyadvartiryadaradhramugretthA dhiya UhathuH shashvadashvaiH |manojavebhiriShiraiH shayadhyai pari vyathirdAshuSho martyasya || 6.62.3
tA navyaso jaramANasya manmopa bhUShato yuyujAnasaptI |shubhaM pR^ikShamiShamUrjaM vahantA hotA yakShatpratno adhrugyuvAnA || 6.62.4
tA valgU dasrA purushAkatamA pratnA navyasA vachasA vivAse |yA shaMsate stuvate shambhaviShThA babhUvaturgR^iNate chitrarAtI || 6.62.5
tA bhujyuM vibhiradbhyaH samudrAttugrasya sUnumUhathU rajobhiH |areNubhiryojanebhirbhujantA patatribhirarNaso nirupasthAt || 6.62.6
vi jayuShA rathyA yAtamadriM shrutaM havaM vR^iShaNA vadhrimatyAH |dashasyantA shayave pipyathurgAmiti chyavAnA sumatiM bhuraNyU || 6.62.7
yadrodasI pradivo asti bhUmA heLo devAnAmuta martyatrA |tadAdityA vasavo rudriyAso rakShoyuje tapuraghaM dadhAta || 6.62.8
ya IM rAjAnAvR^ituthA vidadhadrajaso mitro varuNashchiketat |gambhIrAya rakShase hetimasya droghAya chidvachasa AnavAya || 6.62.9
antaraishchakraistanayAya vartirdyumatA yAtaM nR^ivatA rathena |sanutyena tyajasA martyasya vanuShyatAmapi shIrShA vavR^iktam || 6.62.10
A paramAbhiruta madhyamAbhirniyudbhiryAtamavamAbhirarvAk |dR^iLhasya chidgomato vi vrajasya duro vartaM gR^iNate chitrarAtI || 6.62.11

kva tyA valgU puruhUtAdya dUto na stomo.avidannamasvAn |A yo arvA~NnAsatyA vavarta preShThA hyasatho asya manman || 6.63.1
araM me gantaM havanAyAsmai gR^iNAnA yathA pibAtho andhaH |pari ha tyadvartiryAtho riSho na yatparo nAntarastuturyAt || 6.63.2
akAri vAmandhaso varImannastAri barhiH suprAyaNatamam |uttAnahasto yuvayurvavandA vAM nakShanto adraya A~njan || 6.63.3
Urdhvo vAmagniradhvareShvasthAtpra rAtireti jUrNinI ghR^itAchI |pra hotA gUrtamanA urANo.ayukta yo nAsatyA havIman || 6.63.4
adhi shriye duhitA sUryasya rathaM tasthau purubhujA shatotim |pra mAyAbhirmAyinA bhUtamatra narA nR^itU janimanyaj~niyAnAm || 6.63.5
yuvaM shrIbhirdarshatAbhirAbhiH shubhe puShTimUhathuH sUryAyAH |pra vAM vayo vapuShe.anu paptannakShadvANI suShTutA dhiShNyA vAm || 6.63.6
A vAM vayo.ashvAso vahiShThA abhi prayo nAsatyA vahantu |pra vAM ratho manojavA asarjIShaH pR^ikSha iShidho anu pUrvIH || 6.63.7
puru hi vAM purubhujA deShNaM dhenuM na iShaM pinvatamasakrAm |stutashcha vAM mAdhvI suShTutishcha rasAshcha ye vAmanu rAtimagman || 6.63.8
uta ma R^ijre purayasya raghvI sumILhe shataM peruke cha pakvA |shANDo dAddhiraNinaH smaddiShTIndasha vashAso abhiShAcha R^iShvAn || 6.63.9
saM vAM shatA nAsatyA sahasrAshvAnAM purupanthA gire dAt |bharadvAjAya vIra nU gire dAddhatA rakShAMsi purudaMsasA syuH || 6.63.10
A vAM sumne varimansUribhiH ShyAm || 6.63.11

udu shriya uShaso rochamAnA asthurapAM normayo rushantaH |kR^iNoti vishvA supathA sugAnyabhUdu vasvI dakShiNA maghonI || 6.64.1
bhadrA dadR^ikSha urviyA vi bhAsyutte shochirbhAnavo dyAmapaptan |AvirvakShaH kR^iNuShe shumbhamAnoSho devi rochamAnA mahobhiH || 6.64.2
vahanti sImaruNAso rushanto gAvaH subhagAmurviyA prathAnAm |apejate shUro asteva shatrUnbAdhate tamo ajiro na voLhA || 6.64.3
sugota te supathA parvateShvavAte apastarasi svabhAno |sA na A vaha pR^ithuyAmannR^iShve rayiM divo duhitariShayadhyai || 6.64.4
sA vaha yokShabhiravAtoSho varaM vahasi joShamanu |tvaM divo duhitaryA ha devI pUrvahUtau maMhanA darshatA bhUH || 6.64.5
utte vayashchidvasaterapaptannarashcha ye pitubhAjo vyuShTau |amA sate vahasi bhUri vAmamuSho devi dAshuShe martyAya || 6.64.6

eShA syA no duhitA divojAH kShitIruchChantI mAnuShIrajIgaH |yA bhAnunA rushatA rAmyAsvaj~nAyi tirastamasashchidaktUn || 6.65.1
vi tadyayuraruNayugbhirashvaishchitraM bhAntyuShasashchandrarathAH |agraM yaj~nasya bR^ihato nayantIrvi tA bAdhante tama UrmyAyAH || 6.65.2
shravo vAjamiShamUrjaM vahantIrni dAshuSha uShaso martyAya |maghonIrvIravatpatyamAnA avo dhAta vidhate ratnamadya || 6.65.3
idA hi vo vidhate ratnamastIdA vIrAya dAshuSha uShAsaH |idA viprAya jarate yadukthA ni Shma mAvate vahathA purA chit || 6.65.4
idA hi ta uSho adrisAno gotrA gavAma~Ngiraso gR^iNanti |vyarkeNa bibhidurbrahmaNA cha satyA nR^iNAmabhavaddevahUtiH || 6.65.5
uchChA divo duhitaH pratnavanno bharadvAjavadvidhate maghoni |suvIraM rayiM gR^iNate rirIhyurugAyamadhi dhehi shravo naH || 6.65.6

vapurnu tachchikituShe chidastu samAnaM nAma dhenu patyamAnam |marteShvanyaddohase pIpAya sakR^ichChukraM duduhe pR^ishnirUdhaH || 6.66.1
ye agnayo na shoshuchannidhAnA dviryattrirmaruto vAvR^idhanta |areNavo hiraNyayAsa eShAM sAkaM nR^imNaiH pauMsyebhishcha bhUvan || 6.66.2
rudrasya ye mILhuShaH santi putrA yA.Nshcho nu dAdhR^ivirbharadhyai |vide hi mAtA maho mahI ShA setpR^ishniH subhve garbhamAdhAt || 6.66.3
na ya IShante januSho.ayA nvantaH santo.avadyAni punAnAH |niryadduhre shuchayo.anu joShamanu shriyA tanvamukShamANAH || 6.66.4
makShU na yeShu dohase chidayA A nAma dhR^iShNu mArutaM dadhAnAH |na ye staunA ayAso mahnA nU chitsudAnurava yAsadugrAn || 6.66.5
ta idugrAH shavasA dhR^iShNuSheNA ubhe yujanta rodasI sumeke |adha smaiShu rodasI svashochirAmavatsu tasthau na rokaH || 6.66.6
aneno vo maruto yAmo astvanashvashchidyamajatyarathIH |anavaso anabhIshU rajastUrvi rodasI pathyA yAti sAdhan || 6.66.7
nAsya vartA na tarutA nvasti maruto yamavatha vAjasAtau |toke vA goShu tanaye yamapsu sa vrajaM dartA pArye adha dyoH || 6.66.8
pra chitramarkaM gR^iNate turAya mArutAya svatavase bharadhvam |ye sahAMsi sahasA sahante rejate agne pR^ithivI makhebhyaH || 6.66.9
tviShImanto adhvarasyeva didyuttR^iShuchyavaso juhvo nAgneH |archatrayo dhunayo na vIrA bhrAjajjanmAno maruto adhR^iShTAH || 6.66.10
taM vR^idhantaM mArutaM bhrAjadR^iShTiM rudrasya sUnuM havasA vivAse |divaH shardhAya shuchayo manIShA girayo nApa ugrA aspR^idhran || 6.66.11

vishveShAM vaH satAM jyeShThatamA gIrbhirmitrAvaruNA vAvR^idhadhyai |saM yA rashmeva yamaturyamiShThA dvA janA.N asamA bAhubhiH svaiH || 6.67.1
iyaM madvAM pra stR^iNIte manIShopa priyA namasA barhirachCha |yantaM no mitrAvaruNAvadhR^iShTaM ChardiryadvAM varUthyaM sudAnU || 6.67.2
A yAtaM mitrAvaruNA sushastyupa priyA namasA hUyamAnA |saM yAvapnaHstho apaseva janA~nChrudhIyatashchidyatatho mahitvA || 6.67.3
ashvA na yA vAjinA pUtabandhU R^itA yadgarbhamaditirbharadhyai |pra yA mahi mahAntA jAyamAnA ghorA martAya ripave ni dIdhaH || 6.67.4
vishve yadvAM maMhanA mandamAnAH kShatraM devAso adadhuH sajoShAH |pari yadbhUtho rodasI chidurvI santi spasho adabdhAso amUrAH || 6.67.5
tA hi kShatraM dhArayethe anu dyUndR^iMhethe sAnumupamAdiva dyoH |dR^iLho nakShatra uta vishvadevo bhUmimAtAndyAM dhAsinAyoH || 6.67.6
tA vigraM dhaithe jaTharaM pR^iNadhyA A yatsadma sabhR^itayaH pR^iNanti |na mR^iShyante yuvatayo.avAtA vi yatpayo vishvajinvA bharante || 6.67.7
tA jihvayA sadamedaM sumedhA A yadvAM satyo aratirR^ite bhUt |tadvAM mahitvaM ghR^itAnnAvastu yuvaM dAshuShe vi chayiShTamaMhaH || 6.67.8
pra yadvAM mitrAvaruNA spUrdhanpriyA dhAma yuvadhitA minanti |na ye devAsa ohasA na martA ayaj~nasAcho apyo na putrAH || 6.67.9
vi yadvAchaM kIstAso bharante shaMsanti ke chinnivido manAnAH |AdvAM bravAma satyAnyukthA nakirdevebhiryatatho mahitvA || 6.67.10
avoritthA vAM ChardiSho abhiShTau yuvormitrAvaruNAvaskR^idhoyu |anu yadgAvaH sphurAnR^ijipyaM dhR^iShNuM yadraNe vR^iShaNaM yunajan || 6.67.11

shruShTI vAM yaj~na udyataH sajoShA manuShvadvR^iktabarhiSho yajadhyai |A ya indrAvaruNAviShe adya mahe sumnAya maha Avavartat || 6.68.1
tA hi shreShThA devatAtA tujA shUrANAM shaviShThA tA hi bhUtam |maghonAM maMhiShThA tuvishuShma R^itena vR^itraturA sarvasenA || 6.68.2
tA gR^iNIhi namasyebhiH shUShaiH sumnebhirindrAvaruNA chakAnA |vajreNAnyaH shavasA hanti vR^itraM siShaktyanyo vR^ijaneShu vipraH || 6.68.3
gnAshcha yannarashcha vAvR^idhanta vishve devAso narAM svagUrtAH |praibhya indrAvaruNA mahitvA dyaushcha pR^ithivi bhUtamurvI || 6.68.4
sa itsudAnuH svavA.N R^itAvendrA yo vAM varuNa dAshati tman |iShA sa dviShastareddAsvAnvaMsadrayiM rayivatashcha janAn || 6.68.5
yaM yuvaM dAshvadhvarAya devA rayiM dhattho vasumantaM purukShum |asme sa indrAvaruNAvapi ShyAtpra yo bhanakti vanuShAmashastIH || 6.68.6
uta naH sutrAtro devagopAH sUribhya indrAvaruNA rayiH ShyAt |yeShAM shuShmaH pR^itanAsu sAhvAnpra sadyo dyumnA tirate taturiH || 6.68.7
nU na indrAvaruNA gR^iNAnA pR^i~NktaM rayiM saushravasAya devA |itthA gR^iNanto mahinasya shardho.apo na nAvA duritA tarema || 6.68.8
pra samrAje bR^ihate manma nu priyamarcha devAya varuNAya saprathaH |ayaM ya urvI mahinA mahivrataH kratvA vibhAtyajaro na shochiShA || 6.68.9
indrAvaruNA sutapAvimaM sutaM somaM pibataM madyaM dhR^itavratA |yuvo ratho adhvaraM devavItaye prati svasaramupa yAti pItaye || 6.68.10
indrAvaruNA madhumattamasya vR^iShNaH somasya vR^iShaNA vR^iShethAm |idaM vAmandhaH pariShiktamasme AsadyAsminbarhiShi mAdayethAm || 6.68.11

saM vAM karmaNA samiShA hinomIndrAviShNU apasaspAre asya |juShethAM yaj~naM draviNaM cha dhattamariShTairnaH pathibhiH pArayantA || 6.69.1
yA vishvAsAM janitArA matInAmindrAviShNU kalashA somadhAnA |pra vAM giraH shasyamAnA avantu pra stomAso gIyamAnAso arkaiH || 6.69.2
indrAviShNU madapatI madAnAmA somaM yAtaM draviNo dadhAnA |saM vAma~njantvaktubhirmatInAM saM stomAsaH shasyamAnAsa ukthaiH || 6.69.3
A vAmashvAso abhimAtiShAha indrAviShNU sadhamAdo vahantu |juShethAM vishvA havanA matInAmupa brahmANi shR^iNutaM giro me || 6.69.4
indrAviShNU tatpanayAyyaM vAM somasya mada uru chakramAthe |akR^iNutamantarikShaM varIyo.aprathataM jIvase no rajAMsi || 6.69.5
indrAviShNU haviShA vAvR^idhAnAgrAdvAnA namasA rAtahavyA |ghR^itAsutI draviNaM dhattamasme samudraH sthaH kalashaH somadhAnaH || 6.69.6
indrAviShNU pibataM madhvo asya somasya dasrA jaTharaM pR^iNethAm |A vAmandhAMsi madirANyagmannupa brahmANi shR^iNutaM havaM me || 6.69.7
ubhA jigyathurna parA jayethe na parA jigye katarashchanainoH |indrashcha viShNo yadapaspR^idhethAM tredhA sahasraM vi tadairayethAm || 6.69.8

ghR^itavatI bhuvanAnAmabhishriyorvI pR^ithvI madhudughe supeshasA |dyAvApR^ithivI varuNasya dharmaNA viShkabhite ajare bhUriretasA || 6.70.1
asashchantI bhUridhAre payasvatI ghR^itaM duhAte sukR^ite shuchivrate |rAjantI asya bhuvanasya rodasI asme retaH si~nchataM yanmanurhitam || 6.70.2
yo vAmR^ijave kramaNAya rodasI marto dadAsha dhiShaNe sa sAdhati |pra prajAbhirjAyate dharmaNaspari yuvoH siktA viShurUpANi savratA || 6.70.3
ghR^itena dyAvApR^ithivI abhIvR^ite ghR^itashriyA ghR^itapR^ichA ghR^itAvR^idhA |urvI pR^ithvI hotR^ivUrye purohite te idviprA ILate sumnamiShTaye || 6.70.4
madhu no dyAvApR^ithivI mimikShatAM madhushchutA madhudughe madhuvrate |dadhAne yaj~naM draviNaM cha devatA mahi shravo vAjamasme suvIryam || 6.70.5
UrjaM no dyaushcha pR^ithivI cha pinvatAM pitA mAtA vishvavidA sudaMsasA |saMrarANe rodasI vishvashambhuvA saniM vAjaM rayimasme saminvatAm || 6.70.6

udu Shya devaH savitA hiraNyayA bAhU ayaMsta savanAya sukratuH |ghR^itena pANI abhi pruShNute makho yuvA sudakSho rajaso vidharmaNi || 6.71.1
devasya vayaM savituH savImani shreShThe syAma vasunashcha dAvane |yo vishvasya dvipado yashchatuShpado niveshane prasave chAsi bhUmanaH || 6.71.2
adabdhebhiH savitaH pAyubhiShTvaM shivebhiradya pari pAhi no gayam |hiraNyajihvaH suvitAya navyase rakShA mAkirno aghashaMsa Ishata || 6.71.3
udu Shya devaH savitA damUnA hiraNyapANiH pratidoShamasthAt |ayohanuryajato mandrajihva A dAshuShe suvati bhUri vAmam || 6.71.4
udU ayA.N upavakteva bAhU hiraNyayA savitA supratIkA |divo rohAMsyaruhatpR^ithivyA arIramatpatayatkachchidabhvam || 6.71.5
vAmamadya savitarvAmamu shvo divedive vAmamasmabhyaM sAvIH |vAmasya hi kShayasya deva bhUrerayA dhiyA vAmabhAjaH syAma || 6.71.6

indrAsomA mahi tadvAM mahitvaM yuvaM mahAni prathamAni chakrathuH |yuvaM sUryaM vividathuryuvaM svarvishvA tamAMsyahataM nidashcha || 6.72.1
indrAsomA vAsayatha uShAsamutsUryaM nayatho jyotiShA saha |upa dyAM skambhathuH skambhanenAprathataM pR^ithivIM mAtaraM vi || 6.72.2
indrAsomAvahimapaH pariShThAM hatho vR^itramanu vAM dyauramanyata |prArNAMsyairayataM nadInAmA samudrANi paprathuH purUNi || 6.72.3
indrAsomA pakvamAmAsvantarni gavAmiddadhathurvakShaNAsu |jagR^ibhathuranapinaddhamAsu rushachchitrAsu jagatIShvantaH || 6.72.4
indrAsomA yuvama~Nga tarutramapatyasAchaM shrutyaM rarAthe |yuvaM shuShmaM naryaM charShaNibhyaH saM vivyathuH pR^itanAShAhamugrA || 6.72.5

yo adribhitprathamajA R^itAvA bR^ihaspatirA~Ngiraso haviShmAn |dvibarhajmA prAgharmasatpitA na A rodasI vR^iShabho roravIti || 6.73.1
janAya chidya Ivata u lokaM bR^ihaspatirdevahUtau chakAra |ghnanvR^itrANi vi puro dardarIti jaya~nChatrU.NramitrAnpR^itsu sAhan || 6.73.2
bR^ihaspatiH samajayadvasUni maho vrajAngomato deva eShaH |apaH siShAsansvarapratIto bR^ihaspatirhantyamitramarkaiH || 6.73.3

somArudrA dhArayethAmasuryaM pra vAmiShTayo.aramashnuvantu |damedame sapta ratnA dadhAnA shaM no bhUtaM dvipade shaM chatuShpade || 6.74.1
somArudrA vi vR^ihataM viShUchImamIvA yA no gayamAvivesha |Are bAdhethAM nirR^itiM parAchairasme bhadrA saushravasAni santu || 6.74.2
somArudrA yuvametAnyasme vishvA tanUShu bheShajAni dhattam |ava syataM mu~nchataM yanno asti tanUShu baddhaM kR^itameno asmat || 6.74.3
tigmAyudhau tigmahetI sushevau somArudrAviha su mR^iLataM naH |pra no mu~nchataM varuNasya pAshAdgopAyataM naH sumanasyamAnA || 6.74.4

jImUtasyeva bhavati pratIkaM yadvarmI yAti samadAmupasthe |anAviddhayA tanvA jaya tvaM sa tvA varmaNo mahimA pipartu || 6.75.1
dhanvanA gA dhanvanAjiM jayema dhanvanA tIvrAH samado jayema |dhanuH shatrorapakAmaM kR^iNoti dhanvanA sarvAH pradisho jayema || 6.75.2
vakShyantIvedA ganIganti karNaM priyaM sakhAyaM pariShasvajAnA |yoSheva shi~Nkte vitatAdhi dhanva~njyA iyaM samane pArayantI || 6.75.3
te AcharantI samaneva yoShA mAteva putraM bibhR^itAmupasthe |apa shatrUnvidhyatAM saMvidAne ArtnI ime viShphurantI amitrAn || 6.75.4
bahvInAM pitA bahurasya putrashchishchA kR^iNoti samanAvagatya |iShudhiH sa~NkAH pR^itanAshcha sarvAH pR^iShThe ninaddho jayati prasUtaH || 6.75.5
rathe tiShThannayati vAjinaH puro yatrayatra kAmayate suShArathiH |abhIshUnAM mahimAnaM panAyata manaH pashchAdanu yachChanti rashmayaH || 6.75.6
tIvrAnghoShAnkR^iNvate vR^iShapANayo.ashvA rathebhiH saha vAjayantaH |avakrAmantaH prapadairamitrAnkShiNanti shatrU.NranapavyayantaH || 6.75.7
rathavAhanaM havirasya nAma yatrAyudhaM nihitamasya varma |tatrA rathamupa shagmaM sadema vishvAhA vayaM sumanasyamAnAH || 6.75.8
svAduShaMsadaH pitaro vayodhAH kR^ichChreshritaH shaktIvanto gabhIrAH |chitrasenA iShubalA amR^idhrAH satovIrA uravo vrAtasAhAH || 6.75.9
brAhmaNAsaH pitaraH somyAsaH shive no dyAvApR^ithivI anehasA |pUShA naH pAtu duritAdR^itAvR^idho rakShA mAkirno aghashaMsa Ishata || 6.75.10
suparNaM vaste mR^igo asyA danto gobhiH saMnaddhA patati prasUtA |yatrA naraH saM cha vi cha dravanti tatrAsmabhyamiShavaH sharma yaMsan || 6.75.11
R^ijIte pari vR^i~Ndhi no.ashmA bhavatu nastanUH |somo adhi bravItu no.aditiH sharma yachChatu || 6.75.12
A ja~Nghanti sAnveShAM jaghanA.N upa jighnate |ashvAjani prachetaso.ashvAnsamatsu chodaya || 6.75.13
ahiriva bhogaiH paryeti bAhuM jyAyA hetiM paribAdhamAnaH |hastaghno vishvA vayunAni vidvAnpumAnpumAMsaM pari pAtu vishvataH || 6.75.14
AlAktA yA rurushIrShNyatho yasyA ayo mukham |idaM parjanyaretasa iShvai devyai bR^ihannamaH || 6.75.15
avasR^iShTA parA pata sharavye brahmasaMshite |gachChAmitrAnpra padyasva mAmIShAM kaM chanochChiShaH || 6.75.16
yatra bANAH sampatanti kumArA vishikhA iva |tatrA no brahmaNaspatiraditiH sharma yachChatu vishvAhA sharma yachChatu || 6.75.17
marmANi te varmaNA ChAdayAmi somastvA rAjAmR^itenAnu vastAm |urorvarIyo varuNaste kR^iNotu jayantaM tvAnu devA madantu || 6.75.18
yo naH svo araNo yashcha niShTyo jighAMsati |devAstaM sarve dhUrvantu brahma varma mamAntaram || 6.75.19

##
Last updated July 2, 2013

Special mention : Initial processing and help by Avinash and Shashi Sathaye, 
Avinash Chopde, Shree Devi Kumar, Sunder Hattangadi, John Gardner.
Reprocessed from Original in final form by Detlef Eichler with additional corrections.
See Detlef's site http://www.detlef108.de/Rigveda.htm
for other details and formats.

The text is shown without accents (Anudattas, dependent Svaritas,
and independent Svaritas including Kampas). Words are connected (agnimILe). 
Ch is doubled as in gachChati according to the rules of Rigveda-Pratishakhya. 
At the end of a word m is replaced by Anusvara M if the initial letter of the
following word is a labial stop consonant (p, ph, b, bh, m).
Visarga H before sh, Sh or s followed by a voiceless consonant has been restored.

Source : The Aufrecht/van Nooten/Holland (Samhita) version
of the Rigveda (http://www.people.fas.harvard.edu/~witzel/onlineRV.htm).
In this text accented vowels have Udatta or 'independent Svarita' markers.
Kampas are not shown. Words are separated (agnim ILe). 
Ch is not doubled as in gaChati. At the end of a word we find m before
a following labial stop consonant (p, ph, b, bh, m).
Visarga H before sh, Sh or s followed by a voiceless consonant has 
been dropped according to a rule of  Rigveda-Pratishakhya.

Send corrections to   : detlefeichler@googlemail.com, sanskrit@cheerful.com

The text is to be used for personal studies and research only.
Any use for commercial purpose is prohibited as a `gentleman's' agreement.
